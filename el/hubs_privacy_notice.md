# Σημείωση Απορρήτου Hubs
Έκδοση 1.2, σε ισχύ από τις Τετάρτη, 1 Νοεμβρίου 2023
{: datetime="2023-11-01" }

## Πληροφορίες που συλλέγουμε και γνωστοποιούμε για τα δωμάτια του Hubs

### Πληροφορίες που γνωστοποιούνται σε εμάς και σε άλλους συμμετέχοντες
__Στοιχεία λογαριασμού:__ Θα χρειαστεί να διαθέτετε λογαριασμό Mozilla για να αγοράσετε μια συνδρομή Hubs. Ωστόσο, ένας χρήστης δεν χρειάζεται να έχει λογαριασμό για να χρησιμοποιήσει το Hubs. Για ορισμένες δυνατότητες (όπως η αποθήκευση της εικόνας χρήστη σας), απαιτείται λογαριασμός. Μπορείτε να δημιουργήσετε έναν λογαριασμό μέσω του Hubs ή μέσω του Discord. Αν δημιουργήσετε λογαριασμό με τη διεύθυνση email σας, αποθηκεύουμε μια κατακερματισμένη έκδοση της διεύθυνσης email σας. Αν δημιουργήσετε λογαριασμό μέσω του Discord, λαμβάνουμε τη διεύθυνση email που σχετίζεται με τον λογαριασμό σας στο Discord και την εικόνα χρήστη σας (avatar) στο Discord.

__Ονόματα δωματίων και διευθύνσεις URL:__ Τα δωμάτια και τα ονόματα δωματίων είναι δημόσια προσβάσιμα σε οποιονδήποτε έχει το URL. Η Mozilla αποθηκεύει το όνομα και τη διεύθυνση URL για τον σύνδεσμο που μοιράζεστε, ώστε εσείς και άλλοι με τον σύνδεσμο προς το δωμάτιο να μπορείτε να το χρησιμοποιήσετε ξανά.

__Δεδομένα εικόνων χρήστη:__ Η εικόνα χρήστη και το όνομα που έχετε επιλέξει θα κοινοποιούνται σε άλλους συμμετέχοντες στα δωμάτιά σας και στον οικοδεσπότη της παρουσίας σας στο Hubs. Εάν έχετε εισέλθει στον λογαριασμό σας, θα αποθηκεύσουμε την εικόνα χρήστη σας. Αν δεν έχετε εισέλθει στον λογαριασμό σας, δεν θα αποθηκεύσουμε την εικόνα χρήστη σας.

__Φωνητικά δεδομένα:__ Αν το μικρόφωνό σας είναι ενεργοποιημένο, το Hubs στέλνει τον ήχο σε άλλους χρήστες στο δωμάτιο. Η Mozilla δεν αποθηκεύει τον ήχο. Τον λαμβάνουμε μόνο προσωρινά για να τον μεταδώσουμε σε άλλους στο δωμάτιο.

__Συνομιλία:__ Αν στέλνετε μηνύματα στο Hubs, το Hubs τα κοινοποιεί στους άλλους χρήστες στο δωμάτιο. Η Mozilla δεν αποθηκεύει συνομιλίες. Τις λαμβάνουμε μόνο προσωρινά για να τις μεταδώσουμε σε άλλους στο δωμάτιο.

__Φωτογραφίες και βίντεο που τραβάτε και φωτογραφίες, βίντεο και αντικείμενα που ανεβάζετε:__ Αν τραβάτε φωτογραφίες και βίντεο σε ένα δωμάτιο Hubs ή ανεβάζετε φωτογραφίες, βίντεο ή αντικείμενα σε ένα δωμάτιο, η Mozilla τα αποθηκεύει, ώστε να μπορείτε να τα μοιράζεστε μέσα στο δωμάτιο. Αυτά διαγράφονται εντός 72 ωρών, εκτός αν τα καρφιτσώσετε. Αν τα καρφιτσώσετε, θα αποθηκευτούν μέχρι να τα αφαιρέσετε από το δωμάτιο και θα είναι ορατά από οποιονδήποτε έχει πρόσβαση στο δωμάτιο.

Μπορείτε να μάθετε περισσότερα κοιτάζοντας τον ίδιο τον κώδικα: [Hubs](https://github.com/mozilla/hubs) (οι διαδικασίες προσκηνίου) [Dialog](https://github.com/mozilla/dialog/) (ο διακομιστής webRTC), [Reticulum](https://github.com/mozilla/reticulum) (ο διακομιστής web παρασκηνίου), Hubs-Ops [](https://github.com/mozilla/hubs-ops) (ο κώδικας υποδομής), [Discord Bot](https://github.com/MozillaReality/hubs-discord-bot) (επιτρέπει στους χρήστες να συνδέσουν την κοινότητά τους Discord με το Hubs).

### Άλλες πληροφορίες που λαμβάνουμε
Χρησιμοποιούμε τεχνικά δεδομένα, δεδομένα αλληλεπίδρασης, δεδομένα σφαλμάτων και αναλυτικά στοιχεία ιστότοπων για να μας βοηθήσουν να βελτιώσουμε τις εμπειρίες του Hubs:

__Τεχνικά δεδομένα:__ Λαμβάνουμε δεδομένα σχετικά με τον τύπο των συσκευών που χρησιμοποιούνται για την αλληλεπίδραση με το Hubs, καθώς και τα λειτουργικά συστήματα, τις γλώσσες, τα ονόματα και τις εκδόσεις των προγραμμάτων περιήγησής τους και άλλα δεδομένα που απαιτούνται για τη φόρτωση και τη λειτουργία ενός δωματίου. 

__Δεδομένα αλληλεπίδρασης:__ Λαμβάνουμε δεδομένα σχετικά με τις αλληλεπιδράσεις με το Hubs, όπως ο αριθμός των δωματίων που δημιουργούνται, τα μηνύματα που αποστέλλονται μέσω ή σε υπηρεσίες τρίτων, όπως το Discord (συμπεριλαμβανομένων των συγκεντρωτικών μετρήσεων, όπως ο αριθμός των μηνυμάτων και των χρηστών που έχουν συμμετάσχει σε σχετικά κανάλια), ο αριθμός των χρηστών σε ένα συγκεκριμένο δωμάτιο, η ώρα έναρξης και λήξης των αλληλεπιδράσεων των χρηστών με το Hubs, το χρονικό διάστημα κατά το οποίο οι χρήστες αλληλεπιδρούν με το Hubs μέσω εικονικής πραγματικότητας, η πρώτη φορά σε έναν συγκεκριμένο μήνα ή ημέρα που ένας χρήστης αρχίζει να χρησιμοποιεί το Hubs. 

__Δεδομένα σφαλμάτων:__ Όταν το Hubs καταρρέει ή αποτυγχάνει, η Mozilla λαμβάνει μηνύματα σφάλματος που μπορεί να περιλαμβάνουν τη διεύθυνση URL του δωματίου, τον χρόνο απόκρισης για τα αιτήματα, τη σελίδα στην οποία βρισκόταν ο χρήστης όταν συνέβη το σφάλμα, το λειτουργικό σύστημα του χρήστη, τις πληροφορίες του προγράμματος περιήγησης και τη διεύθυνση IP.

__Δεδομένα ανάλυσης ιστότοπου:__ Χρησιμοποιούμε το Google Analytics (GA) για να κατανοήσουμε καλύτερα τον τρόπο με τον οποίο οι άνθρωποι αλληλεπιδρούν με το Hubs. Για παράδειγμα, συλλέγουμε δεδομένα χωρίς στοιχεία αναγνώρισης σχετικά με τον αριθμό των δωματίων Hubs που δημιουργήθηκαν ή στα οποία έγινε είσοδος, τις αλληλεπιδράσεις με τα κουμπιά και τα μενού, τη διάρκεια συνεδριών, την τοποθεσία του χρήστη (χώρα, πολιτεία/επαρχία και πόλη), τις ρυθμίσεις γλώσσας, τον τύπο και την έκδοση του προγράμματος περιήγησης, το μέγεθος viewport και την ανάλυση της οθόνης. Μπορείτε να εξαιρεθείτε από τη συλλογή δεδομένων GA εγκαθιστώντας το [πρόσθετο του προγράμματος περιήγησης Google Analytics Opt-out](https://tools.google.com/dlpage/gaoptout).

### Πληροφορίες που συλλέγουμε για δημοσιευμένες σκηνές και προσαρμοσμένες εικόνες χρήστη
__Σκηνές και εικόνες χρήστη που δημιουργείτε:__ H Mozilla αποθηκεύει σκηνές και εικόνες χρήστη που δημιουργούν οι χρήστες, ώστε να μπορούμε να τα προβάλλουμε.

__Πληροφορίες απόδοσης:__ Όταν κάποιος δημοσιεύει μια σκηνή ή μια εικόνα χρήστη στο Hubs, έχει την επιλογή «Να επιτρέπεται η ανάμιξη με Creative Commons [CC-BY 3.0](https://creativecommons.org/licenses/by/3.0/)» ή «Να επιτρέπεται στη Mozilla να προωθεί τη σκηνή ή την εικόνα χρήστη σας». Αν ο χρήστης επιλέξει μία ή και τις δύο από αυτές τις επιλογές, η Mozilla θα κοινοποιήσει δημοσίως τη σκηνή ή την εικόνα χρήστη και τις πληροφορίες απόδοσης.

__Στοιχεία λογαριασμού:__ Για να δημοσιεύσει μια σκηνή ή μια εικόνα χρήστη στο Hubs, ένας χρήστης πρέπει να διαθέτει λογαριασμό στο Hubs. Η Mozilla θα λάβει και θα αποθηκεύσει μια κατακερματισμένη έκδοση της διεύθυνσης email του χρήστη για να του επιτρέψει να συνδεθεί και να βλέπει τα μοντέλα δωματίων 3D και τις εικόνες χρήστη.

## Πληροφορίες που συλλέγουμε σχετικά με τη συνδρομή σας
__Πληροφορίες λογαριασμού Mozilla.__ Μια συνδρομή στο Hubs απαιτεί λογαριασμό Mozilla, ο οποίος στέλνει στη Mozilla τη διεύθυνση email, τις τοπικές ρυθμίσεις και τη διεύθυνση IP σας. Μάθετε περισσότερα για τις [πρακτικές δεδομένων λογαριασμού Mozilla](https://www.mozilla.org/privacy/mozilla-accounts).

__Πληροφορίες τοποθεσίας.__ Η Mozilla λαμβάνει τη διεύθυνση IP σας από τον λογαριασμό σας Mozilla όταν κάνετε εγγραφή και χρησιμοποιείτε την υπηρεσία. Χρησιμοποιούμε τη διεύθυνση IP για να προσδιορίσουμε κατά προσέγγιση την τοποθεσία σας, επειδή το Mozilla VPN είναι προς το παρόν διαθέσιμο μόνο σε συγκεκριμένες χώρες.

__Στοιχεία πληρωμής.__ Όταν αποκτήσετε συνδρομή στις Υπηρεσίες, θα στείλετε την πληρωμή μέσω ενός από τους τρίτους παρόχους πληρωμών μας: Stripe, Apple, PayPal ή Google Pay. Η Mozilla λαμβάνει μια εγγραφή του λογαριασμού σας (συμπεριλαμβανομένης της διεύθυνσης χρέωσής σας και των τελευταίων τεσσάρων ψηφίων του τρόπου πληρωμής σας) και την κατάσταση της συνδρομής του λογαριασμού σας, αλλά δεν αποθηκεύει τα πλήρη στοιχεία πληρωμής σας. Οι πάροχοι πληρωμών μπορεί επίσης να συλλέγουν δεδομένα συναλλαγών προσωπικού χαρακτήρα ή πληροφορίες συσκευών μέσω cookies και παρόμοιων τεχνολογιών για τη λειτουργία και τη βελτίωση των υπηρεσιών τους. Μπορείτε να μάθετε περισσότερα σχετικά με τον τρόπο με τον οποίο αυτές οι εταιρείες χρησιμοποιούν και επεξεργάζονται τα δεδομένα σας, ανατρέχοντας στις Σημειώσεις Απορρήτου τους, οι οποίες είναι διαθέσιμες σε κάθε έναν από τους αντίστοιχους ιστότοπούς τους.

__Πληροφορίες χρήσης.__ Λαμβάνουμε πληροφορίες σχετικά με τα δωμάτια και τους χρήστες στην παρουσία σας στο Hubs. Για παράδειγμα, μαθαίνουμε πότε δημιουργείτε και διαγράφετε δωμάτια, πόσα δωμάτια υπάρχουν στην παρουσία σας στο Hubs και πόσοι χρήστες υπάρχουν σε κάθε δωμάτιο. Λαμβάνουμε επίσης πληροφορίες σχετικά με τον αποθηκευτικό χώρο που χρησιμοποιεί η παρουσία σας στο Hubs.

## Σε ποιους μπορεί να αποκαλύπτει πληροφορίες το Hubs
__Ο οικοδεσπότης του Hubs:__ Όταν χρησιμοποιείτε μια παρουσία Hubs, η Mozilla κοινοποιεί πληροφορίες στον συνδρομητή Hubs που δημιούργησε την παρουσία Hubs. Αυτό περιλαμβάνει το όνομα χρήστη σας, πληροφορίες σχετικά με τον λογαριασμό σας και πότε τον δημιουργήσατε, καθώς και σκηνές, εικόνες χρήστη και άλλο περιεχόμενο που προσθέτετε σε ένα δωμάτιο στο Hubs.  

__Amazon Web Services (AWS):__ Το Hubs χρησιμοποιεί την υπηρεσία αποθήκευσης στο cloud της Amazon για να αποθηκεύει τις πληροφορίες που συλλέγονται μέσω του Hubs. Μπορείτε να διαβάσετε τη [Σημείωση Απορρήτου της AWS](https://aws.amazon.com/privacy/) για περισσότερες πληροφορίες.

__Google Cloud Platform (GCP):__ Το Hubs χρησιμοποιεί την υπηρεσία αποθήκευσης στο cloud της Google για να αποθηκεύει τις πληροφορίες που συλλέγονται μέσω του Hubs. Μπορείτε να διαβάσετε την [Σημείωση Απορρήτου της GCP](https://cloud.google.com/terms/cloud-privacy-notice) για περισσότερες πληροφορίες.

__Πάροχοι αναζήτησης:__ Μπορείτε να αναζητήσετε εικόνες, GIF και τρισδιάστατα μοντέλα για κοινή χρήση στο Hubs. Όταν κάνετε αναζήτηση, θα στέλνουμε τις αναζητήσεις σας σε υποστηριζόμενους τρίτους για να εκπληρώσουν την αναζήτηση. Η Mozilla δεν αποθηκεύει τα ερωτήματα αναζήτησής σας ή τα αποτελέσματα αναζήτησης. Υποστηρίζουμε τους ακόλουθους παρόχους:
* [Tenor](https://tenor.com/legal-privacy)
* [Sketchfab](https://sketchfab.com/privacy)
* [YouTube](https://policies.google.com/privacy)
* [Twitch](https://www.twitch.tv/p/legal/privacy-policy/)

__X (πρώην Twitter):__ Αν συνδέσετε το X με το Hubs, μπορείτε να κάνετε tweet και να μοιραστείτε διδιάστατες εικόνες από τα δωμάτια του Hubs. Οποιοδήποτε περιεχόμενο κάνετε tweet θα κοινοποιείται στο X και θα δημοσιεύεται στην πλατφόρμα X. Μπορείτε να δείτε την [Πολιτική Απορρήτου του X](https://twitter.com/privacy) για περισσότερες πληροφορίες.

__Discord:__ Αν συνδέσετε το Discord στο Hubs, αποθηκεύουμε τα διακριτικά πρόσβασης και τα αναγνωριστικά διακομιστή και καναλιού που έχουν συνδεθεί. Θα συγχρονίσουμε τα μηνύματα συνομιλίας, τις αλλαγές δωματίων, τα διδιάστατα και τριδιάστατα αντικείμενα που δημιουργείτε και αν συμμετέχετε ή αποχωρείτε με το συνδεδεμένο κανάλι Discord. Το Hubs δεν καταγράφει συγχρονισμένα μηνύματα. Μπορείτε να δείτε την [Πολιτική Απορρήτου του Discord](https://discordapp.com/privacy) για περισσότερες πληροφορίες.

## Άλλες πληροφορίες που πρέπει να γνωρίζετε

Μπορείτε να μάθετε περισσότερα σχετικά με [τη διαχείριση των δεδομένων του λογαριασμού σας Mozilla](https://support.mozilla.org/kb/firefox-accounts-managing-account-data). Επίσης, πολλές από τις πληροφορίες που αποθηκεύουμε σχετικά με τους χρήστες του λογαριασμού Mozilla είναι εύκολα προσβάσιμες [πραγματοποιώντας είσοδο](https://accounts.firefox.com/signin) στον λογαριασμό σας, όπου μπορείτε επίσης να ενημερώσετε τις [ρυθμίσεις κοινής χρήσης δεδομένων](https://accounts.firefox.com/settings/). Για να υποβάλετε αιτήματα σχετικά με τα προσωπικά σας δεδομένα, επικοινωνήστε μαζί μας μέσω της [Πύλης Αιτημάτων Πρόσβασης Υποκειμένων Δεδομένων](https://privacyportal.onetrust.com/webform/1350748f-7139-405c-8188-22740b3b5587/4ba08202-2ede-4934-a89e-f0b0870f95f0).

Αν έχετε άλλες απορίες σχετικά με τα προσωπικά δεδομένα ή τις πρακτικές απορρήτου μας, επικοινωνήστε μαζί μας στη διεύθυνση compliance@mozilla.com.

Ανταποκρινόμαστε σε όλα τα αιτήματα που λαμβάνουμε από άτομα που επιθυμούν να ασκήσουν τα δικαιώματά τους για την προστασία των δεδομένων, ανεξάρτητα από το πού ζει το άτομο. Θα σεβαστούμε το αίτημά σας, εκτός αν υπάρχει νομική απαίτηση που μας εμποδίζει να το πράξουμε ή ισχύει νομική εξαίρεση.

Επισκεφτείτε τα [φόρουμ](https://support.mozilla.org/) μας για γενική βοήθεια υποστήριξης.
