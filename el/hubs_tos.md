# Όροι Υπηρεσίας για το Hubs

Έκδοση 1.2, σε ισχύ από τις 21 Μαρτίου 2023
{: datetime="2023-03-21" }

Το Hubs (η «Υπηρεσία») είναι μια νέα υπηρεσία προεπισκόπησης που σας επιτρέπει να ρυθμίζετε και να διαχειρίζεστε το δικό σας σύνολο πλατφορμών επικοινωνίας σε πραγματικό χρόνο για εικονική πραγματικότητα, επαυξημένη πραγματικότητα, επιτραπέζιο υπολογιστή, φορητό υπολογιστή ή κινητό. Είναι διαθέσιμο ως συνδρομητική υπηρεσία επί πληρωμή.  

Οι παρόντες Όροι Υπηρεσίας εξηγούν τα δικαιώματα και τις υποχρεώσεις σας όταν χρησιμοποιείτε το Hubs. Αγοράζοντας και χρησιμοποιώντας το Hubs, διαβεβαιώνετε τη Mozilla ότι έχετε διαβάσει αυτούς τους όρους και συμφωνείτε με αυτούς. Αν συμφωνείτε με αυτούς τους όρους εκ μέρους μιας οντότητας, όπως ο εργοδότης σας, δηλώνετε ότι είστε εξουσιοδοτημένοι και προτίθεστε να δεσμεύσετε την εν λόγω οντότητα. Η [παλαιότερη έκδοση του Hubs](https://hubs.mozilla.com/demo) εξακολουθεί να είναι διαθέσιμη προς το παρόν και διέπεται από τους παρόντες Όρους Υπηρεσίας, με εξαίρεση την Ενότητα 1 για την Απόκτηση συνδρομής στο Hubs. 

## 1. Απόκτηση συνδρομής στο Hubs

### Θα χρειαστείτε έναν λογαριασμό Firefox
Απαιτείται λογαριασμός Firefox για τη χρήση της Υπηρεσίας. Για να δημιουργήσετε έναν λογαριασμό Firefox, θα χρειαστεί επίσης να συμφωνήσετε με [Όρους υπηρεσίας](https://www.mozilla.org/about/legal/terms/services/) και τη [Σημείωση απορρήτου](https://www.mozilla.org/privacy/firefox/) για τον λογαριασμό σας Firefox.

### Η πληρωμή σας
__Πληρωμή.__ Προσφέρουμε την Υπηρεσία ως συνδρομητική υπηρεσία με αυτόματη ανανέωση. Κατά την εγγραφή σας, μας εξουσιοδοτείτε να χρεώσουμε τη μέθοδο πληρωμής που παρέχετε για τα τέλη συνδρομής για την πρώτη περίοδο της Υπηρεσίας. Το πρόγραμμά σας ανανεώνεται αυτόματα στο τέλος κάθε περιόδου και μας εξουσιοδοτείτε να χρεώνουμε τα τέλη συνδρομής κάθε περιόδου. Αν σταματήσετε να πληρώνετε, θα αναστείλουμε αμέσως τον λογαριασμό σας και ενδέχεται να τον διαγράψουμε μετά από 2 μήνες μη πληρωμής.

__Πολιτική επιστροφής χρημάτων 30 ημερών.__ Την πρώτη φορά που θα αποκτήσετε συνδρομή στην Υπηρεσία μέσω του ιστότοπου της Mozilla, εφόσον ακυρώσετε τον λογαριασμό σας εντός των πρώτων 30 ημερών, μπορείτε να ζητήσετε επιστροφή χρημάτων και η Mozilla θα σας επιστρέψει τα χρήματα για την πρώτη σας περίοδο συνδρομής. Αυτή η προσφορά ισχύει μόνο για την πρώτη φορά που θα αποκτήσετε συνδρομή. Αυτό ισχύει επιπλέον των δικαιωμάτων που ενδέχεται να έχετε σύμφωνα με τη νομοθεσία της χώρας σας για την προστασία των καταναλωτών.

### Μπορείτε να ακυρώσετε τη συνδρομή σας ανά πάσα στιγμή
__Ακύρωση.__ Μπορείτε να ακυρώσετε τη συνδρομή σας στην Υπηρεσία ανά πάσα στιγμή, απενεργοποιώντας τον λογαριασμό σας και ακυρώνοντας τη συνδρομή σας. Μπορείτε να το κάνετε αυτό κάνοντας κλικ στον σύνδεσμο «Ακύρωση συνδρομής» σε οποιοδήποτε email που σας στέλνουμε σχετικά με την Υπηρεσία ή μεταβαίνοντας στην ενότητα «Συνδρομές και πληρωμές» του λογαριασμού σας Firefox και κάνοντας κλικ στην επιλογή «Ακύρωση». Αν επιλέξετε να ακυρώσετε, η αυτόματη ανανέωση θα σταματήσει, δεν θα σας χρεώσουμε για μελλοντικές περιόδους πληρωμής και θα χάσετε την πρόσβαση στις Υπηρεσίες στο τέλος του τρέχοντος κύκλου τιμολόγησης.

## 2. Επικοινωνία και Περιεχόμενο
Το Hubs επιτρέπει στους χρήστες σας να στέλνουν πληροφορίες (όπως ήχο, βίντεο, κείμενο, εικόνες, τριδιάστατα μοντέλα και σκηνές) σε άλλους χρήστες.

Με την εγγραφή σας και τη δημιουργία λογαριασμού στο Hubs, συμφωνείτε να δώσετε στη Mozilla όλα τα απαραίτητα δικαιώματα για τη λειτουργία του Hubs. Διαβεβαιώνετε επίσης τη Mozilla ότι έχετε ή έχετε αποκτήσει τα δικαιώματα και την εξουσιοδότηση που απαιτούνται για να εκχωρήσετε στη Mozilla όλα τα δικαιώματα και τις άδειες που απαιτούνται για τη λειτουργία του Hubs. Σε αυτά περιλαμβάνονται, ενδεικτικά, το δικαίωμα και η άδεια για την επεξεργασία, τη μετάδοση και την εμφάνιση των πληροφοριών που στέλνετε εσείς και οι χρήστες σας μέσω του Hubs. Περιλαμβάνει επίσης την άδεια συγκέντρωσης και κοινοποίησης πληροφοριών όπως περιγράφεται στη [Σημείωση Απορρήτου του Hubs](https://www.mozilla.org/privacy/hubs/).

Όταν εσείς και οι χρήστες σας υποβάλετε πληροφορίες στο Hubs, ο αρχικός δημιουργός αυτών των πληροφοριών εξακολουθεί να κατέχει τα δικαιώματα για το περιεχόμενό τους. Εκχωρείτε στη Mozilla μια παγκόσμια, ελεύθερη καταβολής δικαιωμάτων, διαρκή, αμετάκλητη, μη αποκλειστική, μεταβιβάσιμη και υπεκχωρήσιμη άδεια για τη χρήση, την αντιγραφή, την τροποποίηση, την προσαρμογή, την προετοιμασία παράγωγων έργων από, τη διανομή, την εκτέλεση και την εμφάνιση αυτών των πληροφοριών, ήχου, βίντεο, εικόνων ή τριδιάστατων μοντέλων για τους σκοπούς της λειτουργίας του Hubs. Συμφωνείτε επίσης ότι μπορούμε να καταργήσουμε τα μεταδεδομένα που σχετίζονται με τις πληροφορίες ή τα δεδομένα που υποβάλλετε. Αν εσείς ή ένας από τους χρήστες σας επιτρέπει την ανάμιξη μιας σκηνής ή μιας εικόνας χρήστη, συμφωνείτε να παραχωρήσετε άδεια χρήσης αυτής της σκηνής ή της εικόνας χρήστη βάσει άδειας [CC-BY 3.0](https://creativecommons.org/licenses/by/3.0/legalcode).

Για να μάθετε περισσότερα σχετικά με τον τρόπο λειτουργίας του Hubs, μπορείτε να δείτε τον [πηγαίο κώδικα](https://github.com/mozilla/hubs). 

Οποιεσδήποτε ιδέες, προτάσεις και σχόλια σχετικά με το Hubs μας παρέχετε προσφέρονται εντελώς εθελοντικά και συμφωνείτε ότι η Mozilla μπορεί να χρησιμοποιεί αυτές τις ιδέες, τις προτάσεις και τα σχόλια χωρίς αποζημίωση ή υποχρέωση προς εσάς.

Είστε υπεύθυνοι για τις πληροφορίες που στέλνετε, δημιουργείτε ή επεξεργάζεστε εσείς και οι χρήστες σας χρησιμοποιώντας το Hubs και για τις συνέπειες της αποστολής, της δημιουργίας ή της επεξεργασίας αυτών των πληροφοριών.

__Απόρρητο.__ Φέρετε την ευθύνη για το απόρρητο των ατόμων που χρησιμοποιούν το Hubs σας. Αυτό περιλαμβάνει τη συμμόρφωση με όλους τους ισχύοντες νόμους περί απορρήτου. Η [Ειδοποίηση Απορρήτου του Hubs](https://www.mozilla.org/privacy/hubs/) εξηγεί τον τρόπο με τον οποίο η Mozilla λαμβάνει και χειρίζεται δεδομένα για τη λειτουργία της Υπηρεσίας.

Η Mozilla είναι ένας παγκόσμιος οργανισμός και οι υπολογιστές μας και οι υπολογιστές των παρόχων υπηρεσιών μας ενδέχεται να βρίσκονται σε διάφορες χώρες σε όλο τον κόσμο, συμπεριλαμβανομένων των Η.Π.A. Αυτό σημαίνει ότι τα δεδομένα σας και τα δεδομένα των χρηστών σας ενδέχεται να υποβληθούν σε επεξεργασία σε διακομιστές που βρίσκονται σε χώρα διαφορετική αυτής όπου ζείτε εσείς και οι χρήστες σας και ότι η εν λόγω χώρα ενδέχεται να έχει διαφορετικό επίπεδο ρύθμισης προστασίας δεδομένων από τη δική σας. Χρησιμοποιώντας την Υπηρεσία, διαβεβαιώνετε τη Mozilla ότι συναινείτε σε αυτό το είδος μεταφοράς των δεδομένων των χρηστών και ότι έχετε λάβει την απαραίτητη συγκατάθεση από τα άτομα που χρησιμοποιούν το Hubs σας.

## 3. Προϋποθέσεις Χρήσης
Χρησιμοποιώντας το Hubs, συμφωνείτε ότι θα συμμορφώνεστε με τις [Προϋποθέσεις Χρήσης](https://www.mozilla.org/about/legal/acceptable-use/) της Mozilla. Η Mozilla διατηρεί το δικαίωμα να αφαιρέσει οποιοδήποτε περιεχόμενο, να αναστείλει οποιουσδήποτε χρήστες και να κλείσει οποιαδήποτε παρουσία Hubs ή μεμονωμένο δωμάτιο που πιστεύει εύλογα ότι έχει παραβιάσει αυτές τις προϋποθέσεις.

__Επιλεξιμότητα.__ Για να χρησιμοποιήσετε τη συνδρομητική υπηρεσία επί πληρωμή, πρέπει να βρίσκεστε σε χώρα όπου είναι διαθέσιμο το Hubs. Προς το παρόν, το Hubs είναι διαθέσιμο στον Καναδά, στη Γερμανία, στο Ηνωμένο Βασίλειο και στις Η.Π.Α.

__Η χρήση του Hubs εκ μέρους σας.__ Αν έχετε μια τρέχουσα, επί πληρωμή συνδρομή στο Hubs, η Mozilla σας εκχωρεί την άδεια να τη χρησιμοποιείτε σύμφωνα με τους παρόντες Όρους Υπηρεσίας. Δεν επιτρέπεται να μεταβιβάσετε ή να μεταπωλήσετε την Υπηρεσία Hubs. Μια αγορασμένη άδεια χρήσης επεκτείνεται μόνο στο φυσικό ή νομικό πρόσωπο στο οποίο ανήκει ο λογαριασμός Firefox που σχετίζεται με την παρουσία του Hubs. 

Με μια συνδρομή επί πληρωμή, μπορείτε να έχετε έως 25 χρήστες ανά δωμάτιο Hubs και έως 2 GB αποθηκευτικού χώρου για το Hubs σας.

__Συμμόρφωση με το Νόμο.__ Ανάλογα με τον τόπο διαμονής σας και τον τόπο διαμονής των χρηστών σας και το πού κάνετε το Hubs σας διαθέσιμο, ενδέχεται να υπόκεισθε σε ορισμένους νόμους και κανονισμούς, ιδίως νόμους περί απορρήτου δεδομένων. Είναι δική σας ευθύνη να γνωρίζετε τυχόν νόμους και κανονισμούς που ενδέχεται να ισχύουν για το Hubs σας. Ανάμεσα σε εσάς και τη Mozilla, έχετε την αποκλειστική ευθύνη να διασφαλίζετε ότι ο τρόπος με τον οποίο χειρίζεστε τα δεδομένα συμμορφώνεται πλήρως με όλους τους ισχύοντες νόμους και κανονισμούς. Για να μάθετε περισσότερα σχετικά με τον τρόπο λειτουργίας του Hubs, μπορείτε να δείτε τον [πηγαίο κώδικα](https://github.com/mozilla/hubs). 

## 4. Δικαιώματα της Mozilla
Η Mozilla δεν σας εκχωρεί δικαιώματα πνευματικής ιδιοκτησίας στο Hubs, εκτός αν οι παρόντες Όροι ορίζουν ρητά κάτι διαφορετικό. Για παράδειγμα, οι παρόντες Όροι δεν σας δίνουν το δικαίωμα να κάνετε χρήση οποιωνδήποτε από τα δικαιώματα copyright, τις εμπορικές επωνυμίες, τα εμπορικά σήματα, τα σήματα υπηρεσιών, τα λογότυπα, τα ονόματα domain ή τα λοιπά διακριτικά χαρακτηριστικά εμπορικών σημάτων της Mozilla.

Η Mozilla διανέμει το λογισμικό Hubs με άδεια ανοιχτού πηγαίου κώδικα. Για να μάθετε περισσότερα, μπορείτε να διαβάσετε την [άδεια για το Hubs](https://github.com/mozilla/hubs/blob/master/LICENSE) ή να διαβάσετε τις [Συχνές Ερωτήσεις](https://www.mozilla.org/MPL/2.0/FAQ/).

## 5. Διακοπή παροχής Υπηρεσιών, διάρκεια ισχύος, τερματισμός
Αναπτύσσουμε συνεχώς το Hubs. Κατά συνέπεια, σχεδιάζουμε να αναβαθμίζουμε και να αλλάζουμε το Hubs με την πάροδο του χρόνου. Για να το κάνουμε αυτό, ίσως χρειαστεί να αναστείλουμε προσωρινά την υπηρεσία του και δεν είναι πάντα δυνατό να προειδοποιήσουμε. Δεν θα δικαιούστε να υποβάλλετε αξιώσεις για δαπάνες ή ζημιές για αυτού του είδους την αναστολή ή τον περιορισμό της χρήσης του Hubs.

Ενδέχεται να διακόψουμε την πρόσβασή σας στο Hubs, είτε προσωρινά είτε μόνιμα, ανά πάσα στιγμή και για οποιονδήποτε λόγο. Σε αυτό περιλαμβάνονται, ενδεικτικά, καταστάσεις στις οποίες πιστεύουμε εύλογα: (i) ότι έχετε παραβιάσει τους παρόντες Όρους, (ii) ότι δημιουργήσατε κίνδυνο ή πιθανή νομική έκθεση τη Mozilla ή (iii) ότι η παροχή και η λειτουργία του Hubs δεν είναι πλέον εμπορικά βιώσιμη. Αν είναι δυνατόν, θα καταβάλουμε εύλογες προσπάθειες για να σας ειδοποιήσουμε μέσω του Hubs.

Σε κάθε τέτοια περίπτωση, οι παρόντες Όροι θα τερματιστούν, συμπεριλαμβανομένης, ενδεικτικά, της άδειάς σας να χρησιμοποιείτε το Hubs, με μοναδική εξαίρεση ότι οι ενότητες με τους παρακάτω τίτλους θα συνεχίσουν να ισχύουν: Αποζημίωση, αποποίηση ευθυνών, περιορισμός της ευθύνης και διάφορες διατάξεις.

## 6. Αποζημίωση
Συμφωνείτε να υπερασπίζεστε, να αποζημιώνετε και να μην εγείρετε απαιτήσεις εναντίον της Mozilla και των αντίστοιχων γονικών και συγγενικών εταιρειών, εργολάβων, συντελεστών, χορηγών άδειας, συνεργατών, διευθυντών, στελεχών, εργαζομένων και πρακτόρων της («Αποζημιούμενα Μέρη») από και έναντι οποιωνδήποτε αξιώσεων και δαπανών τρίτων, συμπεριλαμβανομένων δικηγορικών αμοιβών, που οφείλονται σε ή προκύπτουν από τη χρήση εκ μέρους σας του Hubs. Αυτό περιλαμβάνει, ενδεικτικά, αξιώσεις και έξοδα από οποιοδήποτε περιεχόμενο μεταδίδετε, επεξεργάζεστε ή δημιουργείτε εσείς ή οι χρήστες σας χρησιμοποιώντας το Hubs.

## 7. Αποποίηση ευθυνών, περιορισμός της ευθύνης
ΟΙ ΥΠΗΡΕΣΙΕΣ ΠΑΡΕΧΟΝΤΑΙ «ΩΣ ΕΧΟΥΝ», ΜΕ ΟΛΑ ΤΑ ΣΦΑΛΜΑΤΑ. ΣΤΗΝ ΕΚΤΑΣΗ ΠΟΥ ΕΠΙΤΡΕΠΕΤΑΙ ΑΠΟ ΤΟ ΝΟΜΟ, H MOZILLA ΑΠΟΠΟΙΕΙΤΑΙ ΓΙΑ ΤΟΥ ΠΑΡΟΝΤΟΣ ΟΠΟΙΕΣΔΗΠΟΤΕ ΕΓΓΥΗΣΕΙΣ, ΡΗΤΕΣ Ή ΣΙΩΠΗΡΕΣ, ΣΥΜΠΕΡΙΛΑΜΒΑΝΟΜΕΝΩΝ, ΟΧΙ ΑΠΟΚΛΕΙΣΤΙΚΑ, ΕΓΓΥΗΣΕΩΝ ΟΤΙ ΟΙ ΥΠΗΡΕΣΙΕΣ ΕΙΝΑΙ ΕΛΕΥΘΕΡΕΣ ΣΦΑΛΜΑΤΩΝ, ΕΜΠΟΡΕΥΣΙΜΕΣ, ΚΑΤΑΛΛΗΛΕΣ ΓΙΑ ΣΥΓΚΕΚΡΙΜΕΝΟ ΣΚΟΠΟ ΚΑΙ ΟΤΙ ΔΕΝ ΑΠΟΤΕΛΟΥΝ ΠΑΡΑΒΙΑΣΗ.

ΑΝΑΛΑΜΒΑΝΕΤΕ ΑΠΟΚΛΕΙΣΤΙΚΑ ΤΟΝ ΚΙΝΔΥΝΟ ΣΧΕΤΙΚΑ ΜΕ ΤΗΝ ΕΠΙΛΟΓΗ ΤΩΝ ΥΠΗΡΕΣΙΩΝ ΓΙΑ ΤΟΥΣ ΣΚΟΠΟΥΣ ΣΑΣ ΚΑΙ ΩΣ ΠΡΟΣ ΤΗΝ ΠΟΙΟΤΗΤΑ ΚΑΙ ΑΠΟΔΟΣΗ ΤΩΝ ΥΠΗΡΕΣΙΩΝ, ΣΥΜΠΕΡΙΛΑΜΒΑΝΟΜΕΝΩΝ, ΟΧΙ ΑΠΟΚΛΕΙΣΤΙΚΑ, ΤΟΥ ΚΙΝΔΥΝΟΥ ΤΟ ΠΕΡΙΕΧΟΜΕΝΟ ΣΑΣ ΝΑ ΔΙΑΓΡΑΦΕΙ Ή ΝΑ ΚΑΤΑΣΤΡΑΦΕΙ. ΑΥΤΟΣ Ο ΠΕΡΙΟΡΙΣΜΟΣ ΘΑ ΙΣΧΥΕΙ ΑΝΕΞΑΡΤΗΤΑ ΑΠΟ ΤΗΝ ΑΠΟΤΥΧΙΑ ΤΟΥ ΒΑΣΙΚΟΥ ΣΚΟΠΟΥ ΟΠΟΙΑΣΔΗΠΟΤΕ ΕΠΑΝΟΡΘΩΤΙΚΗΣ ΕΝΕΡΓΕΙΑΣ. ΟΡΙΣΜΕΝΕΣ ΔΙΚΑΙΟΔΟΣΙΕΣ ΔΕΝ ΕΠΙΤΡΕΠΟΥΝ ΤΗΝ ΕΞΑΙΡΕΣΗ Ή ΤΟΝ ΠΕΡΙΟΡΙΣΜΟ ΤΩΝ ΣΙΩΠΗΡΩΝ ΕΓΓΥΗΣΕΩΝ, ΣΥΝΕΠΩΣ Η ΠΑΡΟΥΣΑ ΑΠΟΠΟΙΗΣΗ ΕΝΔΕΧΟΜΕΝΩΣ ΝΑ ΜΗΝ ΙΣΧΥΕΙ ΣΤΗΝ ΠΕΡΙΠΤΩΣΗ ΣΑΣ.

ΜΕ ΕΞΑΙΡΕΣΗ ΤΑ ΟΣΑ ΑΠΑΙΤΟΥΝΤΑΙ ΑΠΟ ΤΟ ΝΟΜΟ, Η MOZILLA ΔΕΝ ΘΑ ΦΕΡΕΙ ΕΥΘΥΝΗ ΓΙΑ ΟΠΟΙΕΣΔΗΠΟΤΕ ΕΜΜΕΣΕΣ, ΕΙΔΙΚΕΣ, ΠΕΡΙΣΤΑΣΙΑΚΕΣ, ΘΕΤΙΚΕΣ, ΑΠΟΘΕΤΙΚΕΣ Ή ΠΑΡΑΔΕΙΓΜΑΤΙΚΟΥ ΧΑΡΑΚΤΗΡΑ ΖΗΜΙΕΣ ΠΟΥ ΠΡΟΚΥΠΤΟΥΝ ΑΠΟ Ή ΠΟΥ ΣΧΕΤΙΖΟΝΤΑΙ ΜΕ ΟΠΟΙΟΝΔΗΠΟΤΕ ΤΡΟΠΟ ΜΕ ΤΟΥΣ ΠΑΡΟΝΤΕΣ ΟΡΟΥΣ Ή ΤΗ ΧΡΗΣΗ Ή ΤΗΝ ΑΔΥΝΑΜΙΑ ΧΡΗΣΗΣ ΤΩΝ ΥΠΗΡΕΣΙΩΝ, ΣΥΜΠΕΡΙΛΑΜΒΑΝΟΜΕΝΩΝ, ΟΧΙ ΑΠΟΚΛΕΙΣΤΙΚΑ, ΑΜΕΣΩΝ ΚΑΙ ΕΜΜΕΣΩΝ ΖΗΜΙΩΝ ΑΠΟ ΑΠΩΛΕΙΑ ΦΗΜΗΣ, ΔΙΑΚΟΠΕΣ ΕΡΓΑΣΙΩΝ, ΑΠΩΛΕΙΑ ΚΕΡΔΩΝ, ΑΠΩΛΕΙΑ ΔΕΔΟΜΕΝΩΝ ΚΑΙ ΑΣΤΟΧΙΑ Ή ΔΥΣΛΕΙΤΟΥΡΓΙΑ ΥΠΟΛΟΓΙΣΤΗ, ΑΚΟΜΑ ΚΑΙ ΑΝ ΕΧΕΙ ΔΟΘΕΙ ΠΡΟΕΙΔΟΠΟΙΗΣΗ ΓΙΑ ΤΟ ΕΝΔΕΧΟΜΕΝΟ ΤΩΝ ΕΝ ΛΟΓΩ ΖΗΜΙΩΝ ΚΑΙ ΑΝΕΞΑΡΤΗΤΑ ΑΠΟ ΤΗ ΘΕΩΡΙΑ (ΒΑΣΕΙ ΣΥΜΒΑΣΗΣ, ΑΔΙΚΟΠΡΑΞΙΑΣ Ή ΑΛΛΩΣ) ΣΤΗΝ ΟΠΟΙΑ ΒΑΣΙΖΕΤΑΙ Η ΕΝ ΛΟΓΩ ΑΞΙΩΣΗ. Η ΣΥΛΛΟΓΙΚΗ ΕΥΘΥΝΗ ΤΗΣ MOZILLA ΒΑΣΕΙ ΤΟΥ ΠΑΡΟΝΤΟΣ ΣΥΜΦΩΝΗΤΙΚΟΥ ΔΕΝ ΘΑ ΥΠΕΡΒΑΙΝΕΙ ΤΑ $500 (ΠΕΝΤΑΚΟΣΙΑ ΔΟΛΑΡΙΑ Η.Π.Α.). ΟΡΙΣΜΕΝΕΣ ΔΙΚΑΙΟΔΟΣΙΕΣ ΔΕΝ ΕΠΙΤΡΕΠΟΥΝ ΤΗΝ ΕΞΑΙΡΕΣΗ Ή ΤΟΝ ΠΕΡΙΟΡΙΣΜΟ ΤΩΝ ΘΕΤΙΚΩΝ, ΑΠΟΘΕΤΙΚΩΝ Ή ΕΙΔΙΚΩΝ ΖΗΜΙΩΝ, ΣΥΝΕΠΩΣ Η ΠΑΡΟΥΣΑ ΕΞΑΙΡΕΣΗ ΚΑΙ ΠΕΡΙΟΡΙΣΜΟΣ ΕΝΔΕΧΟΜΕΝΩΣ ΝΑ ΜΗΝ ΙΣΧΥΟΥΝ ΣΤΗΝ ΠΕΡΙΠΤΩΣΗ ΣΑΣ.

## 8. Τροποποιήσεις στους παρόντες Όρους
Η Mozilla μπορεί να ενημερώνει τους παρόντες Όρους κατά καιρούς. Θα αναρτούμε τους ενημερωμένους Όρους online. Αν οι αλλαγές είναι ουσιαστικές, μπορεί να ανακοινώνουμε την ενημέρωση μέσω των συνήθων καναλιών της Mozilla για αντίστοιχες ανακοινώσεις, όπως μέσω αναρτήσεων σε blog, σε forum ή στην ίδια τη συγκεκριμένη υπηρεσία, σε αυτή την περίπτωση: Hubs.

Η συνέχιση της χρήσης του Hubs μετά την ανάρτηση των νέων Όρων συνιστά αποδοχή εκ μέρους σας των νέων Όρων. Για να διευκολύνεστε στον έλεγχό σας, θα αναρτούμε μια ημερομηνία θέσης σε ισχύ στο επάνω μέρος αυτής της σελίδας.

## 9. Επικοινωνήστε μαζί μας
Για να ζητήσετε υποστήριξη, για να γνωστοποιήσετε τα σχόλιά σας ή για να αναφέρετε κατάχρηση του Hubs ή παραβιάσεις των Προϋποθέσεων Χρήσης, μπορείτε να μας στείλετε email στη διεύθυνση hubs@mozilla.com.

Μπορείτε να δείτε την [πολιτική μας αξιώσεων περί παραβίασης πνευματικών δικαιωμάτων ή εμπορικών σημάτων](https://www.mozilla.org/about/legal/report-infringement/).

Για άλλες ειδοποιήσεις, μπορείτε να μας στείλετε email στη διεύθυνση legal-notices@mozilla.com ή να μας γράψετε στη Mozilla Corporation 
Mozilla Corporation  
Attn: Mozilla – Legal Notices  
149 New Montgomery Street  
4th Floor  
San Francisco, CA 94105  

legal-notices@mozilla.com

Σε περίπτωση διένεξης μεταξύ μιας μεταφρασμένης έκδοσης των παρόντων Όρων και της έκδοσης στην αγγλική γλώσσα, θα υπερισχύει η έκδοση στην αγγλική γλώσσα.
