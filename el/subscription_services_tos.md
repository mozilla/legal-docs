# Συνδρομητικές υπηρεσίες Mozilla | Όροι υπηρεσίας

Έκδοση 2.0, σε ισχύ από τις 4 Νοεμβρίου 2024
{: datetime="2024-11-04" }

Η Mozilla Corporation προσφέρει διάφορες υπηρεσίες για τη βελτίωση του απορρήτου και της ασφάλειάς σας στο διαδίκτυο, συμπεριλαμβανομένων των Mozilla VPN και Firefox Relay (οι «Υπηρεσίες»).

__Mozilla VPN__ είναι ένα εικονικό ιδιωτικό δίκτυο σε συνεργασία με τη [Mullvad](https://mullvad.net). Διατηρεί τις επισκέψεις σας στο διαδίκτυο ιδιωτικές από τον πάροχο υπηρεσιών διαδικτύου σας, κρυπτογραφώντας και δρομολογώντας την μέσω των δικτύων του συνεργάτη μας. Θα αντικαταστήσει επίσης την πραγματική σας διεύθυνση IP για να διατηρήσει την προσωπική σας διεύθυνση IP ιδιωτική από άλλους, όπως οι ιστότοποι που επισκέπτεστε.

__Firefox Relay__ σας επιτρέπει να διατηρείτε την κύρια διεύθυνση email και τον αριθμό τηλεφώνου σας ασφαλή και ιδιωτικά, δημιουργώντας μάσκες για τη διεύθυνση email και τον αριθμό τηλεφώνου σας που σας επιτρέπουν να στέλνετε και να λαμβάνετε email, κλήσεις και γραπτά μηνύματα χωρίς να αποκαλύπτετε τα πραγματικά στοιχεία επικοινωνίας σας.

__Mozilla Monitor__ μπορεί να παρακολουθεί για να δει αν κάποιος από τους λογαριασμούς σας έχει υποστεί γνωστές παραβιάσεις δεδομένων. Ανατρέξτε στους [Όρους και το απόρρητο του Mozilla Monitor](https://www.mozilla.org/privacy/firefox-monitor/).

__Mozilla Monitor__ σαρώνει για να διαπιστώσει αν οι κωδικοί πρόσβασης, οι αριθμοί τηλεφώνου ή άλλα προσωπικά στοιχεία σας έχουν διαρρεύσει σε μια γνωστή παραβίαση δεδομένων και σας βοηθά να λάβετε μέτρα για να καταργήσετε τα δεδομένα σας από τους εμπόρους δεδομένων. 

Διαβάστε προσεκτικά αυτούς τους Όρους υπηρεσίας, διότι εξηγούν σημαντικές πληροφορίες σχετικά με τη χρήση των Υπηρεσιών από εσάς.

## Εγγραφή στις Υπηρεσίες Mozilla

### Θα χρειαστείτε έναν λογαριασμό Mozilla
Απαιτείται λογαριασμός Mozilla για τη χρήση των Υπηρεσιών. Για να δημιουργήσετε έναν λογαριασμό Mozilla, θα χρειαστεί επίσης να συμφωνήσετε με [Όρους υπηρεσίας](https://www.mozilla.org/about/legal/terms/services/) και τη [Σημείωση απορρήτου](https://www.mozilla.org/privacy/mozilla-accounts/) για τον λογαριασμό σας Mozilla.

### Η ιδιωτικότητά σας
Η [Σημείωση απορρήτου των Συνδρομητικών υπηρεσιών Mozilla](https://www.mozilla.org/privacy/subscription-services) εξηγεί ποιες πληροφορίες στέλνονται όταν χρησιμοποιείτε τις Υπηρεσίες και με ποιον τρόπο χειριζόμαστε και κοινοποιούμε αυτές τις πληροφορίες.

Η Mozilla είναι ένας παγκόσμιος οργανισμός και οι υπολογιστές μας και οι υπολογιστές των παρόχων υπηρεσιών μας ενδέχεται να βρίσκονται σε διάφορες χώρες σε όλο τον κόσμο, συμπεριλαμβανομένων των Η.Π.A. Αυτό σημαίνει ότι τα δεδομένα σας ενδέχεται να υποβληθούν σε επεξεργασία σε διακομιστές που βρίσκονται σε χώρα διαφορετική αυτής όπου ζείτε και ότι η εν λόγω χώρα ενδέχεται να έχει διαφορετικό επίπεδο ρύθμισης προστασίας δεδομένων από τη δική σας. Παρέχοντάς μας δεδομένα, συναινείτε σε αυτό το είδος μεταφοράς των δεδομένων σας.

### Η πληρωμή σας
__Πληρωμή.__ Προσφέρουμε τις Υπηρεσίες ως συνδρομητικές υπηρεσίες με αυτόματη ανανέωση. Κατά την εγγραφή σας, μας εξουσιοδοτείτε να χρεώσουμε τη μέθοδο πληρωμής που παρέχετε για τα τέλη συνδρομής για την πρώτη περίοδο της/των Υπηρεσίας/ών στην/στις οποία/ες έχετε εγγραφεί συνδρομητές. Το πρόγραμμά σας ανανεώνεται αυτόματα στο τέλος κάθε περιόδου και μας εξουσιοδοτείτε να χρεώνουμε τα τέλη συνδρομής κάθε περιόδου. Αν σταματήσετε να πληρώνετε, θα αναστείλουμε αμέσως τον λογαριασμό σας και ενδέχεται να τον διαγράψουμε μετά από 2 μήνες μη πληρωμής.

__Πολιτική επιστροφής χρημάτων 30 ημερών.__ Την πρώτη φορά που θα αποκτήσετε συνδρομή στις Υπηρεσίες μέσω του ιστότοπου της Mozilla, εφόσον ακυρώσετε τον λογαριασμό σας εντός των πρώτων 30 ημερών, μπορείτε να ζητήσετε επιστροφή χρημάτων και η Mozilla θα σας επιστρέψει τα χρήματα για την πρώτη σας περίοδο συνδρομής. Αυτή η προσφορά ισχύει μόνο για την πρώτη φορά που θα αποκτήσετε συνδρομή. Αυτό ισχύει επιπλέον των δικαιωμάτων που ενδέχεται να έχετε σύμφωνα με τη νομοθεσία της χώρας σας για την προστασία των καταναλωτών.

__Αγορές μέσω Apple ή Google App Store.__ Αν αποκτήσατε τη συνδρομή σας μέσω αγοράς εντός εφαρμογής από το Apple App Store ή το Google Play Store, η πληρωμή σας υπόκειται στους όρους και τις προϋποθέσεις του εκάστοτε App Store. Θα πρέπει να απευθύνετε τυχόν ερωτήματα σχετικά με τις χρεώσεις και τις επιστροφές χρημάτων για αυτές τις αγορές στην Apple ή την Google, αντίστοιχα.

### Μπορείτε να ακυρώσετε τη συνδρομή σας ανά πάσα στιγμή
Μπορείτε να ακυρώσετε τη συνδρομή σας στις Υπηρεσίες ανά πάσα στιγμή. Μπορείτε να το κάνετε αυτό κάνοντας κλικ στον σύνδεσμο «Ακύρωση συνδρομής» σε οποιοδήποτε email που σας στέλνουμε σχετικά με τις Υπηρεσίες ή μεταβαίνοντας στην ενότητα [Συνδρομές και πληρωμές](https://accounts.firefox.com/subscriptions/) του λογαριασμού σας Mozilla και κάνοντας κλικ στην επιλογή «Ακύρωση». Αν επιλέξετε να ακυρώσετε, η αυτόματη ανανέωση θα σταματήσει, δεν θα σας χρεώσουμε για μελλοντικές περιόδους πληρωμής και θα χάσετε την πρόσβαση στις Υπηρεσίες στο τέλος του τρέχοντος κύκλου τιμολόγησης.

## Mozilla VPN

Προσφέρουμε το Mozilla VPN μόνο ως συνδρομητική υπηρεσία επί πληρωμή.

### Πρέπει να πληροίτε τις προϋποθέσεις
Για τη λήψη του Mozilla VPN και τη χρήση της Υπηρεσίας, πρέπει να βρίσκεστε σε χώρα όπου η Υπηρεσία είναι διαθέσιμη. Επί του παρόντος, η Υπηρεσία είναι διαθέσιμη στις εξής χώρες: Αίγυπτος, Αυστραλία, Αυστρία, Βέλγιο, Βιετνάμ, Βουλγαρία, Βραζιλία, Γαλλία, Γερμανία, Δανία, Δημοκρατία της Τσεχίας, Ελβετία, Ελλάδα, Εσθονία, Η.Π.Α., Ηνωμένο Βασίλειο, Ινδία, Ινδονησία, Ιρλανδία, Ισπανία, Ιταλία, Καναδάς, Κένυα, Κολομβία, Κροατία, Κύπρος, Λετονία, Λιθουανία, Λουξεμβούργο, Μαλαισία, Μάλτα, Μαρόκο, Μεξικό, Μπαγκλαντές, Νέα Ζηλανδία, Νιγηρία, Νορβηγία, Νότια Αφρική, Νότια Κορέα, Ολλανδία, Ουγγαρία, Ουγκάντα, Ουκρανία, Πολωνία, Πορτογαλία, Ρουμανία, Σαουδική Αραβία, Σενεγάλη, Σιγκαπούρη, Σλοβακία, Σλοβενία, Σουηδία, Ταϊβάν, Ταϊλάνδη, Τουρκία, Φινλανδία και Χιλή.

### Απαραίτητα δικαιώματα για την παροχή του Mozilla VPN
Το Mozilla VPN είναι ένα εικονικό ιδιωτικό δίκτυο σε συνεργασία με τη Mullvad. Για να μάθετε περισσότερα σχετικά με τον τρόπο λειτουργίας της Υπηρεσίας, μπορείτε να ανατρέξετε στον πηγαίο κώδικα της Mozilla για το πρόγραμμα VPN.

__Η χρήση της Υπηρεσίας από εσάς.__ Αν έχετε μια τρέχουσα, επί πληρωμή συνδρομή στο Mozilla VPN, η Mozilla σας εκχωρεί την άδεια να χρησιμοποιείτε το Mozilla VPN σύμφωνα με τους παρόντες Όρους υπηρεσίας. Αυτή η άδεια είναι μόνο για προσωπική σας χρήση. Δεν επιτρέπεται να μεταβιβάσετε, να παραχωρήσετε περαιτέρω άδεια χρήσης, να μεταπωλήσετε ή να εκμεταλλευτείτε εμπορικά την υπηρεσία.

Παρέχετε στη Mozilla και τη Mullvad όλα τα απαραίτητα δικαιώματα για τη λειτουργία της Υπηρεσίας, συμπεριλαμβανομένης της επεξεργασίας των δεδομένων που μεταφορτώνετε ή στα οποία έχετε πρόσβαση μέσω του Mozilla VPN. Μπορείτε να βρείτε περισσότερες πληροφορίες σχετικά με τα δεδομένα που επεξεργάζονται η Mozilla και η Mullvad στη Σημείωση απορρήτου των Συνδρομητικών υπηρεσιών της Mozilla.

__Όριο συσκευών.__ Όταν η συνδρομή σας είναι ενεργή, μπορείτε να συνδέσετε έως και 5 συσκευές στο Mozilla VPN.

Η άδειά σας για τη χρήση του λογισμικού. Το λογισμικό Mozilla VPN παρέχεται σε εσάς βάσει των όρων διαφόρων αδειών ανοικτού κώδικα, συμπεριλαμβανομένης της Mozilla Public License.

## Firefox Relay
Προσφέρουμε το Firefox Relay είτε ως δωρεάν υπηρεσία είτε ως συνδρομητική υπηρεσία επί πληρωμή. Η υπηρεσία μάσκας αριθμού τηλεφώνου είναι μια συνεργασία με την Twilio. 

### Πρέπει να πληροίτε τις προϋποθέσεις
Για να χρησιμοποιήσετε τη συνδρομητική υπηρεσία επί πληρωμή, πρέπει να βρίσκεστε σε χώρα όπου είναι διαθέσιμο το Firefox Relay. 

* Επί του παρόντος, η υπηρεσία μάσκας αριθμού τηλεφώνου είναι διαθέσιμη μόνο στις Η.Π.Α. και τον Καναδά. 
* Η υπηρεσία μάσκας διεύθυνσης email διατίθεται προς το παρόν στις εξής χώρες: Αυστρία, Βέλγιο, Γαλλία, Γερμανία, Ελβετία, Η.Π.Α., Ηνωμένο Βασίλειο, Ιρλανδία, Ισπανία, Ιταλία, Καναδάς, Μαλαισία, Νέα Ζηλανδία, Ολλανδία, Σιγκαπούρη, Σουηδία και Φινλανδία.

### Απαραίτητα δικαιώματα για την παροχή του Firefox Relay

__Η χρήση του Relay εκ μέρους σας.__ Αν έχετε μια τρέχουσα, επί πληρωμή συνδρομή στο Firefox Relay, η Mozilla σας εκχωρεί την άδεια να τη χρησιμοποιείτε σύμφωνα με τους παρόντες Όρους υπηρεσίας. Αυτή η άδεια είναι μόνο για προσωπική σας χρήση. Δεν επιτρέπεται να μεταβιβάσετε, να παραχωρήσετε περαιτέρω άδεια χρήσης, να μεταπωλήσετε ή να εκμεταλλευτείτε εμπορικά το Firefox Relay. Φέρετε την αποκλειστική ευθύνη για το Περιεχόμενο που μεταδίδετε και τις συνέπειες.

Παρέχετε στη Mozilla και στην Twilio όλα τα απαραίτητα δικαιώματα για τη λειτουργία του Firefox Relay, συμπεριλαμβανομένης της επεξεργασίας της διεύθυνσης email και του αριθμού τηλεφώνου σας, καθώς και της αποστολής και λήψης των email, των τηλεφωνικών κλήσεων και των γραπτών μηνυμάτων που αποστέλλονται προς και από τις μάσκες που δημιουργείτε. Σε περίπτωση που δεν μπορεί σας παραδοθεί κάποιο email, θα το διατηρήσουμε στους διακομιστές μας και θα το διαγράψουμε μετά την παράδοσή του (σε καμία περίπτωση δεν θα το κρατήσουμε παραπάνω από τρεις ημέρες). 

Αποθηκεύουμε ένα αρχείο καταγραφής των αριθμών τηλεφώνου με τους οποίους επικοινωνήσατε μέσω του Relay για να εμφανίζουμε τα αρχεία καταγραφής κλήσεων και γραπτών μηνυμάτων σας, να στέλνουμε απαντήσεις με γραπτά μηνύματα και να αποκλείουμε αριθμούς τηλεφώνου. Η Mozilla έχει ρυθμίσει την υπηρεσία Twilio να διαγράφει τα αρχεία των γραπτών μηνυμάτων που στέλνετε και λαμβάνετε μέσω του Firefox Relay μετά από 7 ημέρες. Δεν παρακολουθούμε ούτε αποθηκεύουμε το περιεχόμενο των τηλεφωνικών κλήσεων που πραγματοποιείτε μέσω του Firefox Relay.

Δεν διαβάζουμε ούτε αποθηκεύουμε το περιεχόμενο οποιουδήποτε μηνύματός σας email για μεγαλύτερο χρονικό διάστημα από αυτό που απαιτείται για την παράδοσή του σε εσάς. Αν χρησιμοποιείτε τη δυνατότητα για να αποκλείσετε προωθητικά email, η Υπηρεσία θα ελέγξει τις κεφαλίδες email για να καθορίσει αν το email πρέπει να αποκλειστεί.

__Όρια και εξατομίκευση.__ Με τη δωρεάν υπηρεσία, μπορείτε να δημιουργήσετε έως και 5 τυχαίες μάσκες email και καμία μάσκα αριθμού τηλεφώνου. Με τη συνδρομή επί πληρωμή, μπορείτε να δημιουργήσετε μια μάσκα αριθμού τηλεφώνου, απεριόριστο αριθμό μασκών email και έχετε τη δυνατότητα να δημιουργήσετε έναν προσαρμοσμένο υποτομέα για τις μάσκες email σας.

Το Firefox Relay επιτρέπει έως και 50 λεπτά τηλεφωνικών κλήσεων και έως και 75 γραπτά μηνύματα SMS (συμπεριλαμβανομένων των μηνυμάτων που αποστέλλονται και λαμβάνονται) το μήνα. Τυχόν επιπλέον γραπτά μηνύματα θα διαγραφούν και τυχόν επιπλέον τηλεφωνικές κλήσεις δεν θα πραγματοποιηθούν. Το Firefox Relay δεν υποστηρίζει μηνύματα MMS. Ενδέχεται να χρεωθείτε με τις κανονικές χρεώσεις του παρόχου τηλεφωνίας σας για λεπτά τηλεφωνικών κλήσεων και γραπτά μηνύματα. 

Αφού επιλέξετε μια μάσκα αριθμού τηλεφώνου, δεν μπορείτε να την αλλάξετε. Επειδή μπορείτε να επιλέξετε μόνο μία μάσκα αριθμού τηλεφώνου, μπορείτε να απαντήσετε μόνο στο τελευταίο γραπτό μήνυμα που έχετε λάβει. Το Firefox Relay δεν υποστηρίζει την αποστολή γραπτών μηνυμάτων εκτός από την απάντηση στο τελευταίο γραπτό μήνυμα που λάβατε. 

Το Firefox Relay θα στέλνει μόνο συνημμένα email μεγέθους έως και 10 megabyte. Τα μεγαλύτερα email διαγράφονται.

Για να μάθετε περισσότερα σχετικά με τον τρόπο λειτουργίας του Firefox Relay και τα δεδομένα που επεξεργάζονται η Mozilla και η Twilio, μπορείτε να ανατρέξετε στον [πηγαίο κώδικα](https://github.com/mozilla/fx-private-relay) της Mozilla και τη [Σημείωση απορρήτου των Συνδρομητικών υπηρεσιών της Mozilla](https://www.mozilla.org/privacy/subscription-services).

## Mozilla Monitor

Προσφέρουμε το Mozilla Monitor είτε ως δωρεάν υπηρεσία είτε ως συνδρομητική υπηρεσία επί πληρωμή. Η δωρεάν υπηρεσία ειδοποίησης παραβίασης δεδομένων είναι μια συνεργασία με την Have I Been Pwned («HIBP»). Η υπηρεσία αυτοματοποιημένης διαγραφής δεδομένων είναι μια συνεργασία με την OneRep για την κατάργηση προσωπικών δεδομένων που δημοσιεύονται σε διαθέσιμους στο κοινό διαδικτυακούς καταλόγους και άλλους φορείς συγκέντρωσης πληροφοριών σχετικά με άτομα («Ιστότοποι Εμπόρων Δεδομένων»).

### Πρέπει να πληροίτε τις προϋποθέσεις
Η δωρεάν υπηρεσία ειδοποίησης παραβίασης δεδομένων είναι διαθέσιμη παγκοσμίως. Προς το παρόν, η υπηρεσία αυτόματης διαγραφής εμπόρων δεδομένων είναι διαθέσιμη μόνο αν ζείτε στις Η.Π.Α.

### Απαραίτητα δικαιώματα για την παροχή του Mozilla Monitor

__Η χρήση του Monitor εκ μέρους σας.__ Αν έχετε μια τρέχουσα, επί πληρωμή συνδρομή στο Mozilla Monitor, η Mozilla σας εκχωρεί την άδεια να τη χρησιμοποιείτε σύμφωνα με τους παρόντες Όρους υπηρεσίας. Αυτή η άδεια είναι μόνο για προσωπική σας χρήση. Δεν επιτρέπεται να μεταβιβάσετε, να παραχωρήσετε περαιτέρω άδεια χρήσης, να μεταπωλήσετε ή να εκμεταλλευτείτε εμπορικά το Mozilla Monitor. Φέρετε την αποκλειστική ευθύνη για το Περιεχόμενο που μεταδίδετε και τις συνέπειες.

Παρέχετε στη Mozilla, την OneRep και την HIBP όλα τα απαραίτητα δικαιώματα για τη λειτουργία του Mozilla Monitor, συμπεριλαμβανομένων των εξής δικαιωμάτων:

* Χρήσης των πληροφοριών που μας παρείχατε, συμπεριλαμβανομένων των πληροφοριών προσωπικής ταυτοποίησης, για την εκτέλεση των Υπηρεσιών.
* Εκτέλεσης σαρώσεων για παραβιάσεις δεδομένων που είναι γνωστές στο κοινό για τις προσωπικές πληροφορίες που μας έχετε παράσχει για τον σκοπό αυτό. 
* Επικοινωνίας με τρίτους, συμπεριλαμβανομένων Ιστότοπων Εμπόρων Δεδομένων, οι οποίοι δημοσιεύουν πληροφορίες σας.
* Δημιουργίας διαδικτυακών λογαριασμών σε Ιστότοπους Εμπόρων Δεδομένων στο όνομά σας με αποκλειστικό σκοπό την παροχή των Υπηρεσιών σε εσάς (π.χ. όταν απαιτείται να δημιουργηθεί ένας λογαριασμός σε έναν Ιστότοπο Εμπόρου Δεδομένων προκειμένου να αποσταλούν αιτήματα εξαίρεσης ή να πραγματοποιηθούν άλλες ενέργειες για την κατάργηση των πληροφοριών σας).
* Πραγματοποίησης των ενεργειών που περιγράφονται παραπάνω εκ μέρους σας.

Συμφωνείτε και διαβεβαιώνετε τη Mozilla ότι:
* Όλες οι πληροφορίες που παρέχετε θα είναι ακριβείς και αληθείς.
* Δεν θα χρησιμοποιείτε ούτε θα παρέχετε ψευδείς, παραπλανητικές ή ανακριβείς πληροφορίες. 
* Δεν θα υποδυθείτε κανένα άτομο ούτε θα παραποιείτε την ταυτότητά σας ή τη σχέση σας με οποιοδήποτε άτομο.
* Η χρήση των Υπηρεσιών από εσάς θα συμμορφώνεται με την [Πολιτική Αποδεκτής Χρήσης](https://www.mozilla.org/about/legal/acceptable-use/) της Mozilla.
* Δεν θα χρησιμοποιείτε τις Υπηρεσίες για να παραβιάζετε τα δικαιώματα οποιουδήποτε ή να παραβιάζετε οποιονδήποτε νόμο.

Λάβετε υπόψη ότι ενδέχεται να χρειαστούν έως και 2 μήνες από τη λήψη από εμάς των πλήρων πληροφοριών που απαιτούνται για την παροχή των Υπηρεσιών για αιτήματα εξαίρεσης που θα διεκπεραιωθούν από Ιστότοπους Εμπόρων Δεδομένων.

__Όρια.__ Κατανοείτε ότι τα αποτελέσματα των Υπηρεσιών συσχετίζονται άμεσα με την έγκαιρη παροχή και την πληρότητα των πληροφοριών που μας παρέχετε. Παρόλο που το Mozilla Monitor και το [Have I Been Pwned](https://haveibeenpwned.com/) προσπαθούν να έχουν τρέχοντα δεδομένα, δεν υπάρχει εγγύηση ότι θα έχουν πλήρη ή επικαιροποιημένα αρχεία όλων των δημόσιων παραβιάσεων δεδομένων. 

_Κατανοείτε επίσης ότι η Mozilla δεν ελέγχει τους εμπόρους δεδομένων και ως εκ τούτου δεν μπορεί να εγγυηθεί ότι θα τηρήσουν τα αιτήματα διαγραφής δεδομένων._
Για να μάθετε περισσότερα σχετικά με τα δεδομένα που επεξεργάζονται η Mozilla, η HIBP και η OneRep, μπορείτε να ανατρέξετε στη [Σημείωση απορρήτου των Συνδρομητικών υπηρεσιών της Mozilla](https://www.mozilla.org/privacy/subscription-services).

## Άλλα σημαντικά πράγματα που πρέπει να γνωρίζετε

__Τα σχόλια και οι προτάσεις σας.__ Αν δώσετε στη Mozilla οποιεσδήποτε ιδέες, προτάσεις ή σχόλια σχετικά με τις Υπηρεσίες, δίνετε στη Mozilla την άδεια να τα χρησιμοποιήσει δωρεάν και χωρίς πρόσθετες υποχρεώσεις.

__Πνευματική ιδιοκτησία της Mozilla.__ Ούτε η Mozilla ούτε οι χορηγοί άδειάς της δεν σας εκχωρούν οποιοδήποτε δικαίωμα πνευματικής ιδιοκτησίας στις Υπηρεσίες, το οποίο δεν αναφέρεται συγκεκριμένα στους παρόντες Όρους. Για παράδειγμα, αυτοί οι Όροι δεν παρέχουν το δικαίωμα χρήσης οποιωνδήποτε δικαιωμάτων copyright, εμπορικών σημάτων ή άλλων διακριτικών χαρακτηριστικών μάρκας της Mozilla ή των χορηγών άδειάς της. 

### Είστε υπεύθυνοι για τις συνέπειες της χρήσης της Υπηρεσίας από εσάς

* Συμφωνείτε επίσης ότι η χρήση των Υπηρεσιών από εσάς θα συμμορφώνεται με την [Πολιτική Αποδεκτής Χρήσης](https://www.mozilla.org/about/legal/acceptable-use/) της Mozilla.
* Διαβεβαιώνετε την Mozilla ότι δεν θα χρησιμοποιείτε τις Υπηρεσίες για να παραβιάζετε τα δικαιώματα οποιουδήποτε ή να παραβιάζετε οποιονδήποτε νόμο.
Στον βαθμό που επιτρέπεται από το ισχύον δίκαιο, συμφωνείτε ότι η Mozilla δεν θα φέρει ευθύνη κανενός είδους για οποιαδήποτε αδυναμία χρήσης των Υπηρεσιών, για οποιουσδήποτε περιορισμούς της υπηρεσίας ή για οποιαδήποτε αξίωση πηγάζει από τους παρόντες όρους. Η Mozilla αποποιείται συγκεκριμένα των εξής ευθυνών: Έμμεσες, ειδικές, θετικές, αποθετικές ζημίες ή ζημίες παραδειγματικού χαρακτήρα, άμεσες ή έμμεσες ζημίες λόγω απώλειας φήμης, διακοπής εργασιών, απώλειας κερδών, απώλειας δεδομένων ή δυσλειτουργίας υπολογιστή. Οποιαδήποτε ευθύνη της Mozilla βάσει του παρόντος συμφωνητικού περιορίζεται στο ύψος των $500.
* Συμφωνείτε να αποζημιώνετε την Mozilla και να μην εγείρετε εναντίον της απαιτήσεις για οποιαδήποτε ευθύνη ή αξίωση πηγάζει από τη συμμετοχή σας στις Υπηρεσίες, στον βαθμό που επιτρέπεται από το ισχύον δίκαιο.
* Η Mozilla παρέχει τις Υπηρεσίες «ως έχουν». Στον βαθμό που επιτρέπεται από το ισχύον δίκαιο, η Mozilla αποποιείται συγκεκριμένα οποιωνδήποτε νομικών εγγυήσεων ή εγγυήσεων όπως «εμπορευσιμότητας», «καταλληλότητας για συγκεκριμένο σκοπό», «μη παράβασης», καθώς και εγγυήσεων που πηγάζουν από διαπραγματεύσεις, χρήση ή συναλλακτικά ήθη.
* Ενδέχεται να έχετε άλλα δικαιώματα σύμφωνα με τη νομοθεσία της χώρας σας. Κανένας από τους παρόντες Όρους υπηρεσίας δεν έχει σκοπό να επηρεάσει αυτά τα δικαιώματα, εφόσον ισχύουν.

#### Ενημέρωση ή λήξη των παρόντων Όρων

* __Η Mozilla μπορεί να ενημερώσει τους παρόντες Όρους.__ Κατά καιρούς, η Mozilla μπορεί να αποφασίζει να ενημερώνει τους παρόντες Όρους. Θα αναρτούμε τους ενημερωμένους Όρους online. Θα θεωρήσουμε τη συνέχιση της χρήσης των Υπηρεσιών ως αποδοχή των εν λόγω αλλαγών. Θα δημοσιεύσουμε μια ημερομηνία θέσης σε ισχύ στο επάνω μέρος αυτής της σελίδας για να διευκρινίσουμε πότε κάναμε την πλέον πρόσφατη ενημέρωση.

* __Καταγγελία.__ Αυτοί οι Όροι ισχύουν μέχρι εσείς ή η Mozilla να αποφασίσετε να τους καταγγείλετε. Μπορείτε να επιλέξετε την καταγγελία τους οποιαδήποτε στιγμή και για οποιαδήποτε αιτία, διακόπτοντας τη χρήση των Υπηρεσιών και ακυρώνοντας τη συνδρομή σας. Η Mozilla μπορεί να αναστείλει ή να τερματίσει την πρόσβαση οποιουδήποτε στις Υπηρεσίες ανά πάσα στιγμή και για οποιαδήποτε αιτία, συμπεριλαμβανομένου του ενδεχομένου η Mozilla να αποφασίσει να τερματίσει τις Υπηρεσίες. Αν αποφασίσουμε να αναστείλουμε ή να τερματίσουμε την πρόσβασή σας, θα προσπαθήσουμε να σας ενημερώσουμε στη διεύθυνση email που σχετίζεται με τον λογαριασμό σας ή την επόμενη φορά που θα προσπαθήσετε να αποκτήσετε πρόσβαση στον λογαριασμό σας.

Αν τερματίσουμε την πρόσβασή σας στις Υπηρεσίες χωρίς συγκεκριμένη αιτία, θα συνεχίσετε να έχετε πρόσβαση στην Υπηρεσία για την τρέχουσα περίοδο χρέωσης ή θα σας κάνουμε επιστροφή χρημάτων για τον τρέχοντα μήνα. Ωστόσο, διατηρούμε το δικαίωμα να τερματίσουμε αμέσως τη χρήση της Υπηρεσίας από εσάς, αν εύλογα θεωρήσουμε ότι έχετε παραβιάσει τις Προϋποθέσεις χρήσης ή ότι έχετε παραβιάσει με άλλον τρόπο τους παρόντες Όρους.

__Επιλογή δικαίου.__ Η παρούσα σύμβαση διέπεται από το δίκαιο της Καλιφόρνια, εξαιρουμένης της σύγκρουσης νόμων στην Καλιφόρνια. Αν υπάρχει οποιαδήποτε σύγκρουση μεταξύ της αγγλικής έκδοσης της σύμβασης και μιας μετάφρασης, υπερισχύει η αγγλική έκδοση.

## Επικοινωνία με τη Mozilla

Mozilla Corporation  
Attn: Mozilla – Legal Notices  
149 New Montgomery Street  
4th Floor  
San Francisco, CA 94105  

legal-notices@mozilla.com

