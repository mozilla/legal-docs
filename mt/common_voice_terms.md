# Termini Legali ta’ Common Voice

Effettivi 30 ta’ Novembru 2018 {: datetime="2018-11-30" }

Permezz ta’ Common Voice, tista’ tagħti l-vuċi tiegħek, sentenzi bil-miktub, u r-riżorsi l-oħra li għandna bżonn biex nibnu bażi ta’ dejta tal-vuċi b’sors miftuħ li kulħadd jista’ juża biex nagħmlu apps innovattivi għar-rikonoxximent tal-vuċi għal apparati u għall-web.

Inti tista’ tipparteċipa f’Common Voice biss jekk taqbel ma’ dawn it-Termini.

## 1. Eliġibbiltà
Common Voice hija miftuħa għal kull min għandu aktar minn 19-il sena. Jekk għandek 19-il sena jew anqas, irid ikollok il-kunsens tal-ġenitur jew tal-kustodju tiegħek u dawn għandhom jissorveljaw il-parteċipazzjoni tiegħek f’Common Voice.

Common Voice hija parti mill-Komunità ta’ Mozilla. B’riżultat ta’ dan, jekk inti għażilt li tipparteċipa, inti taqbel li ssegwi [l-Linji Gwida tal-Parteċipazzjoni tal-Komunità ta’ Mozilla](https://www.mozilla.org/about/governance/policies/participation/).

## 2. Il-Kontribuzzjonijiet Tiegħek 
Aħna nagħmlu l-bażi ta’ dejta ta’ Common Voice ta’ Mozilla disponibbli taħt [id-dominju ddedikat għall-pubbliku tal-liċenzja Creative Commons CC0](https://creativecommons.org/publicdomain/zero/1.0/). Dan ifisser li din tkun pubblika u aħna rrinunzjajna d-drittijiet tal-awtur kollha sal-punt li nistgħu skont il-liġi. Jekk tipparteċipa f’Common Voice, aħna neħtieġu li inti tagħmel l-istess. Inti trid taqbel li Mozilla tista’ toffri l-Kontribuzzjonijiet kollha tiegħek (inkluż it-test, reġistrazzjonijiet, validazzjonijiet, u feedback) lill-pubbliku taħt id-dominju ddedikat għall-pubbliku tal-liċenzja [CC0](https://creativecommons.org/publicdomain/zero/1.0/).

Biex tipparteċipa f’Common Voice, Mozilla teħtieġ ukoll li inti tagħmel żewġ assigurazzjonijiet:

L-ewwel, li l-Kontribuzzjonijiet tiegħek huma kompletament il-ħolqien tiegħek stess.

It-tieni, li l-Kontribuzzjonijiet tiegħek ma jiksrux id-drittijiet ta’ xi partijiet terzi. 

Jekk ma tistax tagħmel dawn l-assigurazzjonijiet, inti ma tistax tipparteċipa f’Common Voice. 

## 3. Il-Kont Tiegħek
M’għandekx għalfejn toħloq kont biex tipparteċipa f’Common Voice. 

Jekk inti toħloq kont, Mozilla se titlob l-indirizz tal-email tiegħek u username tal-għażla tiegħek. B’għażla tiegħek, tista’ tipprovdi wkoll avatar u ċerta dejta demografika li tgħinna nifhmu kif ngħallmu lill-magni biex jifhmu nies b’aċċent, etajiet, sess, u sfond differenti.

Meta tipprovdi l-informazzjoni għall-kont tiegħek, inti tkun qed tagħti lil Mozilla l-permessi kollha meħtieġa biex: 
iżżomm rekord tal-informazzjoni dwar il-Kontribuzzjonijiet tiegħek, inklużi reġistrazzjonijiet tal-awdjo, test, u validazzjonijiet, 
tassoċja dik id-dejta mal-kont, l-email, il-username, u l-informazzjoni demografika tiegħek li tipprovdi inti,
tippubblika l-Kontribuzzjonijiet tiegħek pubblikament flimkien ma’ kwalunkwe informazzjoni demografika, u
tippubblika metriċi dwar il-Kontribuzzjonijiet tiegħek (bħan-numru ta’ reġistrazzjonijiet u lingwi) flimkien mal-username tiegħek fuq il-leaderboard.

Mozilla mhux se tippubblika jew tippostja għall-pubbliku l-indirizz tal-email tiegħek.

Inti tista’ tagħżel li ma tidhirx fuq il-leaderboards. Jekk tagħmel hekk, Mozilla mhux se tippubblika d-dejta dwar ir-reġistrazzjonijiet tiegħek f’assoċjazzjoni mal-username tiegħek. Madankollu, Mozilla xorta se tagħmel it-test u r-reġistrazzjonijiet tiegħek disponibbli pubblikament bħala parti minn Common Voice u se tinkludi informazzjoni dwar ir-reġistrazzjonijiet tiegħek fil-metriċi ġenerali li huma disponibbli pubblikament.

## 4. Komunikazzjonijiet
Jekk tabbona biex tirċievi l-bullettini tagħna jew tirreġistra għal kont b’rabta ma’ Common Voice, tista’ tirċievi emails mingħandna b’konnessjoni mal-kont tiegħek. 

## 5. Dikjarazzjonijiet ta’ ċaħda ta’ responsabbiltà

Billi tipparteċipa f’Common Voice, inti taqbel li Mozilla ma tkun responsabbli bl-ebda mod għal kwalunkwe inabbiltà li tuża Common Voice jew għal kwalunkwe pretensjoni li toħroġ minn dawn it-termini. Mozilla tiddikjara ċaħda ta’ responsabbiltà b’mod speċifiku għal dawn li ġejjin:
Danni indiretti, speċjali, inċidentali, konsegwenzjali, jew eżemplari
Danni diretti jew indiretti għal telf ta’ avvjament, waqfien tax-xogħol, profitti mitlufa, telf ta’ dejta, jew ħsara tal-kompjuter

Kwalunkwe responsabbiltà taħt dan il-ftehim hija limitata għal $ 500.

Inti taqbel li tindennizza u ma żżommx lil Mozilla responsabbli għal kwalunkwe responsabbiltà jew pretensjoni li tirriżulta mill-parteċipazzjoni tiegħek f’Common Voice.

Mozilla tipprovdi s-servizz “kif inhu.” Mozilla tiddikjara ċaħda ta’ responsabbiltà b’mod speċifiku għal kwalunkwe garanzija legali bħal “kummerċjabilità,” “adattament għal skop partikolari”, “nuqqas ta’ ksur,” u garanziji li jirriżultaw minn kors ta’ negozjar, użu jew kummerċ. 

## 6. Avviżi dwar Ksur
Jekk taħseb li xi ħaġa f’Common Voice tikser id-drittijiet tal-awtur jew id-drittijiet tat-trademark tiegħek, jekk jogħġbok ara [l-politika tagħna dwar kif tirrapporta ksur](https://www.mozilla.org/about/legal/report-infringement/).

## 7. Aġġornamenti
Kultant, Mozilla tista’ tiddeċiedi li taġġorna dawn it-Termini. Aħna se nippubblikaw it-Termini aġġornati online. 

Jekk inti tkompli tuża Common Voice wara li nippubblikaw it-Termini aġġornati, inti taqbel li taċċetta li dan jikkostitwixxi l-aċċettazzjoni tiegħek ta’ tali bidliet. Aħna se nuru data effettiva fil-parti ta’ fuq ta’ din il-paġna biex nagħmluha ċara meta għamilna l-aktar aġġornament riċenti tagħna. 

## 8. Terminazzjoni
Mozilla tista’ tissospendi jew ittemm l-aċċess ta’ kulħadd għal Common Voice fi kwalunkwe ħin għal kwalunkwe raġuni. Jekk niddeċiedu li nissospendu jew intemmu l-aċċess tiegħek, aħna se nippruvaw ninfurmawk permezz tal-indirizz tal-email assoċjat mal-kont tiegħek jew id-darba li jmiss li tipprova taċċessa Common Voice. 

Ir-reġistrazzjonijiet li tissottometti lil Mozilla se jibqgħu disponibbli pubblikament bħala parti minn Common Voice, anke jekk nitterminaw jew nissospendu l-aċċess tiegħek.

## 9. Liġi Applikabbli
Il-liġi ta’ California tapplika għal dawn it-termini. Dawn it-termini huma l-ftehim sħiħ bejnek u bejn Mozilla rigward Common Voice.
