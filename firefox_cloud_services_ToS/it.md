# Firefox Cloud Services: Termini di servizio

Ultimo aggiornamento martedì 10 settembre 2019
{: datetime="2019-09-10" }

## Riepilogo

La sezione in alto riepiloga i termini descritti sotto. Questo riepilogo viene fornito per aiutarvi a comprendere i termini; tuttavia, assicuratevi di leggere l'intero documento, perché, quando lo accetterete, indicherete che accettate tutti i termini, non solo quanto scritto nel riepilogo.

* Firefox Cloud Services (i "Servizi") consistono in una suite di servizi forniti all'utente da Mozilla.
* I servizi sono forniti "così come sono" e senza garanzie di alcun tipo. Esistono una serie di importanti limitazioni della responsabilità di Mozilla per eventuali danni derivanti dall'uso dei Servizi da parte dell'utente.

## Termini di servizio

1. #### Introduzione

    I presenti Termini di servizio ("<u>Termini</u>") governano l'utilizzo da parte dell'utente dei Firefox Cloud Services, suite di servizi online offerta da Mozilla ("Servizi").

2. #### Account Firefox

    Per utilizzare i Firefox Cloud Services, l'utente dovrà creare un account Firefox. Durante la registrazione, all'utente sarà chiesto di impostare una password. L'utente è responsabile di mantenere riservata la password e delle attività svolte nell'ambito del proprio account Firefox. Mozilla non sarà responsabile di eventuali perdite derivanti da un uso non autorizzato dell'account Firefox da parte dell'utente.

3. #### Servizi

    (a) Firefox Screenshots consente di catturare il contenuto di una pagina web da visualizzare in un secondo momento. 
    
    (b) Firefox Lockwise consente di accedere a password salvate in Firefox da diversi dispositivi. Per utilizzare questo servizio è richiesto un account Firefox. 

    (c) Firefox Monitor è un servizio informativo finalizzato a promuovere la sicurezza online tramite la diffusione di informazioni su violazioni pubbliche dei dati. È possibile eseguire la scansione di propri indirizzi e-mail sul nostro sito web per sapere se sono stati esposti a violazioni pubbliche conosciute. L'iscrizione con un account Firefox dà diritto a quanto segue: 

    * Rapporto completo – Include un elenco completo degli attacchi pubblicamente conosciuti, comprese violazioni di siti web sensibili, come siti per bambini o per adulti e siti di incontri (tali siti sono esclusi dalle scansioni dei siti web per proteggere la privacy di tali individui). 
    * Avvisi di violazione – L'utente riceve una notifica nel caso il proprio indirizzo e-mail sia oggetto di una nuova violazione di dati. 
    * Suggerimenti di sicurezza – L'utente riceve occasionalmente suggerimenti di sicurezza online da Mozilla.

    È responsabilità dell'utente proteggere i propri account online tramite password complesse e diversificate, domande di sicurezza, autenticazione a due fattori, gestori di password e altre misure di sicurezza. Nonostante Firefox Monitor e il servizio [Have I Been Pwned?](https://haveibeenpwned.com/) facciano il possibile per avere sempre dati aggiornati, non vi è alcuna garanzia che le informazioni di cui dispongono sulle violazioni pubbliche di dati siano complete e tempestive.

    (d) Firefox Notes consente di prendere appunti in Firefox. È necessario un account Firefox per visualizzare, modificare ed eliminare le note dai vari dispositivi utilizzati.  

    (e) Firefox Send consente di condividere file crittografati che scadono automaticamente. Per file di grandi dimensioni è necessario un account Firefox.

    (f) Firefox Sync consente all'utente l'accesso alle informazioni memorizzate in Firefox, quali schede, Awesome Bar, password, segnalibri e preferenze del browser, da diversi dispositivi. Firefox Sync può essere attivato e disattivato dalla sezione Strumenti di Firefox. Per utilizzare questo servizio è richiesto un account Firefox. 
    
    (g) Firefox Private Network è un servizio proxy che ti aiuta a navigare in modo più riservato introducendo un intermediario tra il tuo browser Firefox e Internet, al fine di offuscare il tuo indirizzo IP. Per utilizzare questo servizio è richiesto un account Firefox.

4. #### Informativa sulla privacy

    Le informazioni ricevute attraverso i Servizi vengono utilizzate come descritto nella[Politica sulla Privacy di Mozilla](https://www.mozilla.org/privacy/). Gli Avvisi sulla privacy descrivono più nel dettaglio i dati che riceviamo da ciascun servizio:

    * [Firefox Lockwise](https://support.mozilla.org/kb/firefox-lockwise-and-privacy)
    * [Firefox Monitor](https://www.mozilla.org/privacy/firefox-monitor/)
    * [Firefox Notes](https://addons.mozilla.org/firefox/addon/notes-by-firefox/)
    * [Firefox Send](http://send.firefox.com/legal)
    * [Firefox Screenshots e Sync](https://www.mozilla.org/privacy/firefox/#sync)
    * [Firefox Private Network](https://www.mozilla.org/privacy/firefox-private-network/)

5. #### Comunicazioni

    Inviamo periodicamente messaggi finalizzati ad aiutare l'utente a sfruttare al meglio il proprio account Firefox. Tali messaggi possono essere contenuti all'interno di un prodotto oppure recapitati all'indirizzo e-mail dell'account Firefox e possono contenere informazioni sull'onboarding, sui vari servizi dell'account Firefox e su offerte e sondaggi correlati. È possibile scegliere di non ricevere queste comunicazioni facendo clic sul link in fondo all'e-mail.
    
    Possiamo inoltre inviare importanti informazioni sull'account, come aggiornamenti ai termini legali o all'informativa sulla privacy, oppure messaggi relativi alla sicurezza, come reimpostazioni di password o verifiche di indirizzi e-mail e dispositivi collegati. Tali comunicazioni sono necessarie per il corretto funzionamento dei nostri servizi, pertanto non è possibile scegliere di non riceverle. 
Per contattare Mozilla, scrivere a _Mozilla Corporation Attn.: Mozilla – Legal Notices 331 E. Evelyn Ave., Mountain View, CA 94041 USA oppure a legal-notices@mozilla.com_ 

6. #### Contenuti dell'utente nei nostri Servizi

    L'utente può caricare contenuti in Mozilla nell'ambito delle funzionalità offerte dai Servizi. Caricando tali contenuti, l'utente concede una licenza non esclusiva, gratuita e globale di utilizzo dei propri contenuti in connessione con la fornitura dei Servizi. L'utente dichiara e garantisce con la presente che i propri contenuti non violeranno i diritti altrui e saranno conformi alle linee guida sui contenuti di Mozilla. Per segnalare violazioni dei diritti di copyright o del marchio commerciale, vedere [qui](https://www.mozilla.org/about/legal/report-infringement/). Per segnalare schermate offensive, è possibile inviare un'e-mail con il link alla schermata a screenshots-report@mozilla.com.

7. #### Diritti di proprietà di Mozilla

    Mozilla non concede all'utente alcun diritto di proprietà intellettuale sui Servizi non specificamente indicato nei presenti Termini. Per esempio, questi Termini non concedono il diritto di usare copyright, nomi commerciali, marchi commerciali, marchi di servizio, loghi, nomi di dominio o qualsiasi altra caratteristica distintiva del marchio Mozilla. I Servizi sono distribuiti in base alla [Licenza Pubblica Mozilla](https://www.mozilla.org/MPL/) e sono soggetti alla versione attuale della stessa.

8. #### Fine; Cessazione

    I presenti Termini continueranno a essere applicati fino alla cessazione da parte dell'utente o di Mozilla. L'utente potrà scegliere di interromperne la validità in qualsiasi momento e per qualsiasi ragione, disattivando il proprio account Firefox e interrompendo l'uso dei Servizi.

    Possiamo sospendere o interrompere l'accesso ai Servizi dal parte dell'utente in qualsiasi momento e per qualsiasi motivo, incluso, senza limitazioni, nel caso in cui ragionevolmente riteniamo che: (i) l'utente abbia violato questi Termini, (ii) l'utente abbia creato un rischio di fatto o ci abbia esposto a possibili rischi legali; oppure (iii) la fornitura dei Servizi all'utente non sia più commercialmente valida. Faremo il possibile per inviare una notifica all'utente utilizzando l'indirizzo e-mail associato al suo account Firefox, oppure al suo successivo tentativo di accesso ai Servizi.

    In tutti questi casi, i presenti Termini saranno considerati conclusi, inclusa, senza limitazioni, la licenza dell'utente all'utilizzo dei Servizi, fatta eccezione per le seguenti sezioni, che continueranno a essere applicabili: Indennizzo, Esclusione di garanzia, Limitazione di responsabilità, Varie ed eventuali.

9. #### Indennizzo

    L'utente accetta di difendere, indennizzare ed esonerare da ogni responsabilità Mozilla, i suoi appaltatori, collaboratori esterni, concessori di licenze e partner, così come i loro rispettivi direttori, funzionari, dipendenti e agenti ("Parti indennizzate") da e contro qualsiasi rivendicazione di terze parti e spese, inclusi gli onorari di avvocati, derivanti da o relative all'uso dei Servizi da parte dell'utente (incluso, senza limitazioni, dai contenuti caricati dall'utente).

10. #### Esclusione di garanzia; Limitazione di responsabilità

    I SERVIZI SONO FORNITI "COSÌ COME SONO" CON TUTTI I DIFETTI. NELLA MISURA CONSENTITA DALLA LEGGE, MOZILLA E LE PARTI INDENNIZZATE ESCLUDONO CON LA PRESENTE OGNI GARANZIA, ESPRESSA O IMPLICITA, INCLUSE, SENZA LIMITAZIONI, GARANZIE CHE I SERVIZI SIANO PRIVI DI DIFETTI, COMMERCIABILI, IDONEI A UNO SCOPO PARTICOLARE E CHE NON VIOLINO ALCUN DIRITTO. L'UTENTE SI ASSUME L'INTERO RISCHIO SIA PER QUANTO RIGUARDA LA SCELTA DI UTILIZZARE I SERVIZI PER I PROPRI FINI, SIA PER LA QUALITÀ SIA PER LE PRESTAZIONI DEI SERVIZI STESSI, INCLUSI, SENZA LIMITAZIONI, IL RISCHIO CHE I PROPRI CONTENUTI VENGANO ELIMINATI O DANNEGGIATI O CHE QUALCUN ALTRO ACCEDA AL PROPRIO ACCOUNT. LA PRESENTE LIMITAZIONE SARÀ APPLICATA INDIPENDENTEMENTE DAL FALLIMENTO DELLO SCOPO ESSENZIALE DI QUALSIASI RIMEDIO. ALCUNE GIURISDIZIONI NON CONSENTONO L’ESCLUSIONE O LA LIMITAZIONE DELLE GARANZIE IMPLICITE, PERTANTO QUEST'ESCLUSIONE DI GARANZIA POTREBBE NON ESSERE APPLICABILE ALL’UTENTE.

    FATTA ECCEZIONE PER QUANTO PREVISTO DALLA LEGGE, MOZILLA E LE PARTI INDENNIZZATE NON SARANNO RESPONSABILI PER NESSUN DANNO INDIRETTO, SPECIALE, INCIDENTALE, CONSEQUENZIALE O ESEMPLARE DERIVANTE O IN QUALSIASI MODO RELATIVO AI PRESENTI TERMINI O ALL'USO O ALL'INCAPACITÀ DI USARE I SERVIZI, INCLUSI, SENZA LIMITAZIONI, DANNI DIRETTI E INDIRETTI PER PERDITA DI REPUTAZIONE, INTERRUZIONE DEL LAVORO, PERDITA DI PROFITTI, PERDITA DI DATI E GUASTI O MALFUNZIONAMENTI DEL COMPUTER, ANCHE SE LE PARTI SONO STATE AVVISATE DELLA POSSIBILITÀ DI TALI DANNI E INDIPENDENTEMENTE DALLA SPIEGAZIONE (CONTRATTO, ILLECITO E ALTRO) SUI CUI SI BASA TALE RIVENDICAZIONE. LA RESPONSABILITÀ COLLETTIVA DI MOZILLA E DELLE PARTI INDENNIZZATE IN BASE A QUESTO CONTRATTO, NON SUPERERÀ L’IMPORTO DI 500$ (CINQUECENTO DOLLARI USA). ALCUNE GIURISDIZIONI NON CONSENTONO L'ESCLUSIONE O LA LIMITAZIONE DEI DANNI INCIDENTALI, CONSEQUENZIALI O SPECIALI, PERTANTO QUESTA ESCLUSIONE E LIMITAZIONE POTREBBE NON ESSERE APPLICABILE ALL'UTENTE.

11. #### Modifiche ai presenti Termini

    Mozilla potrà aggiornare i presenti Termini di volta in volta per integrare una nuova funzione dei Servizi o per chiarire un provvedimento. I Termini aggiornati saranno pubblicati online. Se le modifiche sono sostanziali, annunceremo la loro pubblicazione mediante i canali solitamente utilizzati da Mozilla per questa funzione, come i blog e i forum. L'uso continuato dei Servizi da parte dell'utente dopo la data di entrata in vigore di tali modifiche costituisce l'accettazione delle stesse. Per una maggiore praticità, la decorrenza della revisione verrà pubblicata in cima a questa pagina.

12. #### Varie ed eventuali

    I presenti Termini costituiscono l'intero accordo tra Mozilla e l'utente relativamente all'uso dei Servizi e sono governati dalle leggi dello Stato della California, USA, con esclusione delle disposizioni in materia di conflitto di leggi. Se una qualsiasi parte dei presenti Termini sarà ritenuta non valida o non applicabile, le parti rimanenti resteranno in vigore a tutti gli effetti. In caso di conflitto tra una versione tradotta dei presenti Termini e la versione in lingua inglese, prevarrà la versione in lingua inglese.
