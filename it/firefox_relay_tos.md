# Termini di servizio di Firefox Relay

Versione 1.3, in vigore dal 10 marzo 2022
{: datetime="2022-03-10" }

Firefox Relay (il "Servizio") ti consente di mantenere il tuo indirizzo email principale sicuro e riservato quando utilizzi servizi online, creando indirizzi email alias univoci che ti permettono di inviare e ricevere messaggi senza rivelare il tuo indirizzo email principale.

Ti preghiamo di leggere attentamente i seguenti Termini di servizio in quanto contengono importanti informazioni sull'utilizzo del Servizio.

## Necessità di un account Firefox

Per utilizzare il Servizio è necessario un account Firefox. Per creare l'account Firefox, devi accettare i [Termini di servizio](https://www.mozilla.org/about/legal/terms/services/) e l'[Informativa sulla privacy](https://www.mozilla.org/privacy/firefox/) dell'account Firefox.

## La tua privacy

__La tua privacy.__ L'[Informativa sulla privacy di Firefox Relay](https://www.mozilla.org/privacy/firefox-relay/) spiega quali informazioni vengono inviate quando utilizzi il Servizio e in che modo vengono gestite e condivise.

## Autorizzazioni necessarie per fornire il Servizio

__Utilizzo del Servizio.__ Mozilla ti permette di usare Firefox Relay in base ai presenti Termini di servizio. Questa autorizzazione si estende esclusivamente all'uso personale. Non puoi trasferire, rivendere, concedere in sublicenza o sfruttare commercialmente il Servizio. Accetti inoltre di utilizzare il Servizio conformemente alle [Condizioni di utilizzo](https://www.mozilla.org/about/legal/acceptable-use/) di Mozilla. La responsabilità dei contenuti trasmessi e delle relative conseguenze ricade unicamente su di te.

Concedi a Mozilla tutti i diritti necessari per garantire il corretto funzionamento del Servizio, incluso il diritto elaborare i tuoi indirizzi email, gli alias e le etichette alias da te creati, così come le email che invii e ricevi mediante il Servizio. Il contenuto dei messaggi non viene né letto né memorizzato. Nel caso un'email non possa essere consegnata, verrà temporaneamente memorizzata nei nostri server ed eliminata dopo la consegna (in nessun caso verrà conservata per più di tre giorni). Se usi la funzione di blocco delle email pubblicitarie, il Servizio verificherà le intestazioni delle email per determinare se devono essere bloccate. 

Il Servizio invierà solo allegati email di dimensioni non superiori ai 25 megabyte. Le email più grandi saranno eliminate.

Per maggiori informazioni sul funzionamento del Servizio, puoi consultare il [codice sorgente](https://github.com/mozilla/fx-private-relay) di Mozilla.

__Feedback e suggerimenti.__ Se offri a Mozilla idee, suggerimenti o feedback su Firefox Relay o sui servizi che usi tramite Firefox Relay, concedi a Mozilla il permesso di usarli gratuitamente e senza ulteriori obblighi.

__Proprietà intellettuale di Mozilla.__ Né Mozilla né i suoi licenziatari ti concedono alcun diritto di proprietà intellettuale sul Servizio non specificamente indicato nei presenti Termini. Ad esempio, i presenti Termini non garantiscono il diritto di utilizzare copyright, marchi commerciali o altre caratteristiche distintive del brand Mozilla o dei suoi licenziatari. Il software Mozilla viene distribuito in base alla versione corrente della Mozilla Public License, o di altre licenze similmente permissive.

## Pagamento

Firefox Relay viene offerto sia come servizio gratuito che come servizio a pagamento in abbonamento.

__Limiti e personalizzazione degli alias.__ Con il servizio gratuito, puoi creare fino 5 alias email casuali. Con il servizio in abbonamento a pagamento, puoi creare un numero illimitato di alias e hai l'opzione di creare un sottodominio personalizzato.

__Pagamento.__ Offriamo Firefox Relay come servizio in abbonamento a rinnovo automatico. Registrandoti, ci autorizzi ad addebitare i canoni di abbonamento del primo periodo di Servizio sul metodo di pagamento da te fornito. Il piano si rinnova automaticamente al termine di ogni periodo e ci autorizzi ad addebitare i canoni di abbonamento a ogni periodo successivo. Se smetti di pagare, sospenderemo immediatamente l'account e potremmo annullarlo dopo 2 mesi di mancato pagamento.

__Politica di rimborso di 30 giorni.__ La prima volta che ti abboni a Firefox Relay tramite il sito web di Mozilla, se annulli l'account entro i primi 30 giorni, puoi richiedere un rimborso e Mozilla ti restituirà la somma corrispondente al primo periodo di abbonamento. Questa offerta si applica solo alla prima volta che ti abboni. Questo è in aggiunta a qualsiasi diritto concessoti dalle leggi a favore dei consumatori nel tuo Paese.

## Puoi annullare l'abbonamento in qualsiasi momento

__Annullamento.__ Puoi annullare l'abbonamento a Firefox Relay in qualsiasi momento disattivando il tuo account e revocando l'iscrizione. A tal fine devi fare clic sul link "Annulla abbonamento" in qualsiasi email che ti inviamo oppure selezionando "Annulla" nella sezione Abbonamenti e pagamenti del tuo account Firefox. Se scegli di revocare, il rinnovo automatico verrà sospeso, non ti verrà addebitata alcuna somma per periodi di pagamento futuri e perderai l'accesso al Servizio al termine del ciclo di fatturazione corrente.

## Le conseguenze del tuo utilizzo del Servizio ricadono unicamente su di te

* Hai la responsabilità di garantire a Mozilla che l'utilizzo del Servizio da parte tua non violerà alcun diritto o non infrangerà alcuna legge.

* Nei limiti permessi dalla legge, accetti che Mozilla non venga ritenuta in alcun modo responsabile per l'eventuale impossibilità di utilizzare il Servizio, per le sue eventuali limitazioni o per qualsiasi reclamo derivante dall'applicazione dei presenti Termini. Nello specifico, Mozilla non sarà ritenuta responsabile per quanto segue: danni indiretti speciali, incidentali, conseguenti o esemplari, nonché danni diretti o indiretti per perdita di avviamento, interruzione di attività, perdita di profitti, perdita di dati, guasto o malfunzionamento di computer. Qualunque responsabilità di Mozilla, ai sensi del presente accordo, è limitata a $500.

* Accetti di indennizzare e risarcire Mozilla per qualunque responsabilità o rivendicazione risultante dalla tua partecipazione a Firefox Relay, nei limiti permessi dalla legge.

* Mozilla fornisce il servizio "così com'è". Nei limiti permessi dalla legge, Mozilla declina specificamente qualsiasi garanzia giuridica e, in particolare, disconosce eventuali garanzie implicite di "commerciabilità", "idoneità a un uso specifico", "non violazione", così come qualsiasi garanzia derivante da accordi, dall'uso o dalla pratica commerciale.

* La legislazione vigente nel tuo Paese potrebbe concederti ulteriori diritti. Nulla nei presenti Termini di servizio intende compromettere tali diritti, se applicabili.

## Aggiornamento o revoca dei presenti Termini

* __Mozilla può aggiornare questi termini.__ Di tanto in tanto, Mozilla può decidere di aggiornare i presenti Termini. Le Condizioni aggiornate verranno pubblicate online. L'uso continuato del Servizio sarà considerato alla stregua di un'accettazione delle modifiche apportate. All'inizio di questa pagina verrà pubblicata la data di entrata in vigore dei Termini, in modo che sia possibile identificare chiaramente l'aggiornamento più recente.

* __Risoluzione.__ I presenti Termini sono applicabili finché tu o Mozilla non deciderete di revocarli. Puoi scegliere di interromperne la validità in qualsiasi momento e per qualsiasi ragione, terminando l'utilizzo del Servizio ed eliminando il componente aggiuntivo Firefox Relay. Mozilla può sospendere o revocare l'accesso di qualunque utente al Servizio in qualsiasi momento e per qualunque ragione, inclusa l'eventuale decisione di Mozilla di cessare il Servizio. Se dovessimo decidere di sospendere o revocare il tuo accesso, cercheremo di avvisarti utilizzando l'indirizzo email associato al tuo account o al tuo successivo tentativo di accesso all'account.

  Se revochiamo il tuo accesso al Servizio senza una causa specifica, potrai continuare ad accedere al Servizio per il ciclo di fatturazione corrente o ti rimborseremo il mese in corso. Tuttavia, ci riserviamo il diritto di revocare il tuo utilizzo del Servizio immediatamente se avessimo ragionevole motivo di credere che tu abbia violato le Condizioni di utilizzo o abbia altrimenti violato i presenti Termini.

* __Legge applicabile.__ Il presente contratto è regolamentato dalle leggi dello stato della California, U.S.A., ad esclusione delle disposizioni sul conflitto di leggi della California. In caso di incoerenza tra la versione in lingua inglese del contratto e la versione tradotta, avrà priorità la versione in lingua inglese.


## Come contattare Mozilla:

Mozilla Corporation  
Attn: Mozilla – Legal Notices  
2 Harrison St. #175,  
San Francisco, CA 94105, U.S.A.  

legal-notices@mozilla.com
