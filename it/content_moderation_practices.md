# Moderazione dei contenuti di Mozilla

Ultimo aggiornamento: 29 aprile 2024
{: datetime="2024-04-29" }

## Regole dei contenuti

Mozilla offre diversi prodotti che consentono agli utenti di condividere e scambiare contenuti, come testo e immagini originali, pagine web o articoli di terzi e applicazioni software. I contenuti condivisi attraverso questi prodotti, o in qualsiasi altro luogo della community di Mozilla, devono essere conformi alle politiche sui contenuti applicabili.

Tutti i prodotti devono rispettare le [Informative sul corretto utilizzo](https://www.mozilla.org/about/legal/acceptable-use) di Mozilla. Inoltre, i contenuti condivisi su [Mozilla.Social](https://mozilla.social) sono soggetti alle [politiche sui contenuti di Mozilla Social](https://www.mozilla.org/about/governance/policies/social-content-policies); mentre i contenuti condivisi nel [marketplace dei componenti aggiuntivi (AMO)](https://addons.mozilla.org/firefox) di Mozilla sono soggetti alle [Norme sui componenti aggiuntivi di Firefox](https://extensionworkshop.com/documentation/publish/add-on-policies). I prodotti nuovi e sperimentali che ospitano contenuti generati dagli utenti possono avere proprie politiche sui contenuti: quando si utilizza uno di questi prodotti, si consiglia di controllare la home page del prodotto o di consultare le condizioni di utilizzo per conoscere le politiche sui contenuti applicabili.

## Come avviene la moderazione

Mozilla mira a creare una community online dinamica che accolga collaboratori e visitatori di ogni gruppo, nazionalità e provenienza. Il nostro impegno nella moderazione dei contenuti riflette questo obiettivo.

Ogni prodotto Mozilla applicabile consente agli utenti di segnalare contenuti illeciti o che violano le politiche vigenti. Un essere umano esamina ogni segnalazione che riceviamo. Le violazioni delle norme sui contenuti su AMO e Mozilla Social sono valutate da un team dedicato di moderatori umani. Le violazioni della Politica sui contenuti e dell'Informativa sul corretto utilizzo di altri prodotti vengono esaminate dai membri dei team dei prodotti in questione. In alcuni casi, le segnalazioni di contenuti illeciti saranno esaminate da un membro del nostro team legale. I componenti aggiuntivi che sono stati segnalati per violazioni tecniche o delle norme AMO, così come i feedback che riceviamo sui componenti aggiuntivi ospitati su AMO, saranno valutati da una persona del team di prodotto di AMO. Questa valutazione comporta generalmente l'esame del componente aggiuntivo, della sua base di codice e delle sue caratteristiche.

Se riceviamo segnalazioni multiple relative a uno stesso contenuto, effettueremo un'unica revisione e comunicheremo ai segnalanti successivi che il contenuto è già stato valutato, anziché esaminare e rispondere separatamente a ciascuna segnalazione.

## Decisioni di moderazione

Se un moderatore stabilisce che il contenuto non viola le nostre politiche, informeremo il segnalante di tale decisione e non intraprenderemo alcuna azione contro il contenuto. Nella maggior parte dei casi, al segnalante verrà offerta l'opportunità di fare ricorso.

Se un moderatore scopre che una delle nostre politiche è stata violata, adotterà le misure previste da tale politica, tra cui:

* aggiunta di un'avvertenza sul contenuto, 
* rimozione del contenuto, o 
* sospensione dell'account.

Il segnalatore e l'utente verranno informati della violazione riscontrata e l'utente avrà la possibilità di presentare ricorso.

Se una violazione è punibile con un avvertimento o la rimozione del contenuto, ulteriori violazioni potranno portare alla sospensione. In questi casi, comunicheremo all'utente che il suo account è stato sospeso sulla base di uno storico di violazioni multiple. Verrà offerta la possibilità di appellarsi separatamente sia all'ultima decisione di moderazione, sia alla conseguente sospensione. Per alcuni prodotti, questi ricorsi si possono combinare, mentre per altri devono essere eseguiti separatamente. 

## Ricorsi

Accettiamo due tipi di ricorsi riguardanti la moderazione:

* dai segnalatori le cui segnalazioni non sono oggetto di provvedimenti; e 
* dagli utenti i cui contenuti sono stati rimossi o i cui account sono stati sanzionati per aver violato le nostre politiche sui contenuti.

In entrambi i casi, forniamo un modulo in cui la parte interessata può presentare il proprio ricorso e spiegare perché ritiene che la decisione presa non fosse corretta e non fosse in linea con le nostre politiche o con i requisiti legali applicabili. Questi ricorsi si basano sullo stesso strumento di gestione dei casi che utilizziamo nella prima fase del nostro processo di moderazione, che ci aiuta a ricevere e tenere traccia dei ricorsi e a rivedere il regolamento, la segnalazione iniziale e qualsiasi altra informazione utilizzata per prendere la nostra decisione di moderazione.

I ricorsi saranno smistati in una coda dedicata al momento della ricezione. A seconda del tipo di violazione, gli elementi in coda saranno esaminati da altri membri del team di moderazione, dal team di prodotto pertinente o dai nostri team Trust & Safety o legale di Mozilla. I revisori dei ricorsi esamineranno la politica o le politiche applicabili e qualsiasi linea guida interna pertinente, nonché le informazioni presentate dal ricorrente, per determinare se la decisione originale era appropriata e in linea con le regole di Mozilla.

Se un utente vince il ricorso, viene informato e l'azione precedente contro il suo contenuto o il suo account viene annullata. Se un segnalante vince il ricorso, verrà informato sia l'utente che il segnalante e verranno adottati provvedimenti contro il contenuto che ha violato le nostre regole, in base alla politica applicabile.

Possiamo interrompere l'elaborazione dei ricorsi per un massimo di 6 mesi da parte di chiunque abbia presentato ripetutamente ricorsi contenenti linguaggio offensivo o del tutto privi di supporto.

Se l'utente non è d'accordo con l'esito del nostro processo di ricorso interno e risiede nell'UE, può rivolgersi a un organismo certificato per la risoluzione delle controversie extragiudiziali.

## Segnalazioni infondate

L'invio ripetuto di segnalazioni infondate comporterà la revoca dei privilegi di segnalazione per un massimo di 6 mesi. Quando si invia una segnalazione, accertarsi che vi sia un'effettiva violazione delle nostre politiche o della legge.
