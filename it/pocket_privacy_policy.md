# Informativa sulla privacy

*In vigore dal 29 novembre 2022*
{: datetime="2022-11-29" }

La presente nota descrive l'Informativa sulla privacy che si applica a tutte le informazioni raccolte o inviate quando l'utente installa o utilizza l'applicazione Pocket o una qualsiasi delle altre applicazioni software proprietarie o servizi da noi forniti, e quando visita il nostro sito web (tutti indicati collettivamente nel presente documento come "Tecnologie Pocket"). Le Tecnologie Pocket sono di proprietà di e concesse in licenza da Mozilla Corporation (indicata nel presente documento come "noi", "il nostro", "i nostri" o "Mozilla") e sono gestite dall'unità commerciale di Mozilla denominata "Pocket", che ha sviluppato applicazioni e servizi da utilizzare in relazione a una varietà di dispositivi e piattaforme, tra cui, a titolo esemplificativo, Windows, Mac, iPhone, iPad, Kindle Fire, Android, BlackBerry, Windows Phone, Chrome, Safari, Firefox e altri computer e dispositivi mobili.

Comprendiamo le preoccupazioni degli utenti in materia di privacy. Vogliamo che gli utenti comprendano quali tipi di informazioni raccogliamo e cosa può accadere a tali informazioni se si installa l'applicazione Pocket, si visita il sito web Pocket o si utilizza una qualsiasi delle Tecnologie Pocket.

La presente Informativa sulla privacy include le seguenti disposizioni, alle quali è possibile accedere selezionando i relativi collegamenti di seguito:

* [Account utente e raccolta di informazioni](#accounts)
* [Raccolta di informazioni nell'ambito dell'utilizzo del Servizio Pocket](#passive)
* [Uso di cookie e strumenti di analisi](#cookies)
* [Uso delle informazioni](#use)
* [Condivisione delle informazioni](#sharing)
* [Conservazione delle informazioni](#keeping)
* [Trasferimento delle informazioni](#transfer)
* [Sicurezza](#security)
* [Phishing](#phishing)
* [Gestione della privacy e delle impostazioni email](#opt-out)
* [Modifiche all'Informativa sulla privacy](#amendments)
* [Contatti](#contact)

## Account utente e raccolta di informazioni {: #accounts }

Non è necessario creare un account utente o fornire informazioni personali per visitare il sito web di Pocket. Tuttavia, per utilizzare la nostra applicazione è necessario creare un account utente. Durante la registrazione, è necessario fornire un nome, una password e un indirizzo email valido.

Se si sceglie di condividere articoli, video o altri contenuti con un'altra persona, verrà richiesto di fornire un indirizzo email valido per tale persona. Potremmo anche chiedere di fornire nome utente e password per siti web di terzi, al fine di accedere agli articoli e alle informazioni pubblicate su tali siti. Raccogliamo inoltre informazioni se veniamo contattati per richiedere assistenza o aiuto, presentare una domanda o comunicare con noi in altro modo. Le informazioni fornite ci permettono di personalizzare e migliorare i servizi offerti. Inoltre, ci aiutano a comunicare informazioni sulle nostre novità, eventi, promozioni e nuovi prodotti.

Se si sceglie di abbonarsi al nostro servizio a pagamento, i nostri elaboratori di pagamento di terze parti raccoglieranno e gestiranno i dati della carta di credito e le relative informazioni di pagamento. L'utilizzo dei dati personali degli utenti da parte di tali elaboratori terzi è regolato dalle rispettive informative sulla privacy.

## Raccolta di informazioni nell'ambito dell'utilizzo del Servizio Pocket {: #passive }

Oltre alle informazioni fornite al momento della registrazione di un account, raccogliamo informazioni su URL, titoli e contenuti delle pagine web e altre informazioni salvate su Pocket. Le informazioni raccolte includono il tipo di browser, il tipo di dispositivo, il fuso orario, la lingua e altre informazioni relative alle modalità di accesso alle Tecnologie Pocket. Se si utilizza un dispositivo mobile, raccogliamo gli identificatori pubblicitari forniti da Apple su iOS e da Google su Android. È possibile modificare questi identificatori nelle impostazioni del dispositivo. Raccogliamo inoltre informazioni sull'utilizzo delle Tecnologie Pocket da parte dell'utente per poter fornire i nostri servizi. Ad esempio, nell'ambito della fornitura delle funzioni di sincronizzazione di Pocket, sincronizziamo le informazioni sugli elementi salvati e visualizzati all'interno di Pocket, in modo che l'elenco, i tag, la posizione di scorrimento e altre informazioni sull'account e sull'utilizzo siano sincronizzate su tutti i dispositivi utilizzati.

## Uso di cookie e strumenti di analisi {: #cookies }

### Tipi e scopi

Utilizziamo i cookie e gli strumenti di analisi per i seguenti scopi:

* Necessari - Questi cookie sono necessari per il funzionamento del nostro sito web e per supportare la nostra attività. Non possono essere disattivati. Ad esempio, li utilizziamo per gestire lo stato di accesso dell'utente e i nostri partner pubblicitari li utilizzano per visualizzare gli annunci e misurare le impression e i clic. È possibile impostare il browser in modo da bloccarli o avvisare l'utente di questi cookie, ma ciò potrebbe causare il mancato funzionamento di alcune parti del sito. Questi cookie non memorizzano alcuna informazione di identificazione personale e, a meno che non siano abilitati i cookie pubblicitari personalizzati, gli annunci non sono personalizzati.
* Analitici - Questi cookie vengono installati sul dispositivo dell'utente per aiutarci a capire come il nostro sito web e i nostri prodotti vengono utilizzati e per ricordare le preferenze dell'account e le impostazioni della lingua. Ad esempio, utilizziamo Google Analytics e altri strumenti per determinare la popolarità delle pagine web di Pocket. Utilizziamo inoltre pixel nelle nostre email per raccogliere informazioni sull'utilizzo.
* Pubblicità personalizzata - Alcune pagine web di Pocket contengono annunci pubblicitari. Se si accetta, i partner pubblicitari di Pocket inseriranno dei cookie pubblicitari sul dispositivo dell'utente per personalizzare gli annunci visualizzati qui e su altri siti web. Se si riproduce un video di YouTube su Pocket, YouTube può inserire dei cookie sul dispositivo dell'utente che possono essere utilizzati per la personalizzazione della pubblicità. Il nostro partner per gli annunci personalizzati nelle pagine dei nostri articoli sponsorizzati, Freestar, ha una propria [Informativa sulla privacy](https://freestar.com/privacy-policy/)

### Opzioni disponibili

* Strumento Preferenze cookie - Per impostazione predefinita, Pocket imposta i cookie necessari e di analisi e disabilita i cookie pubblicitari personalizzati. È possibile gestire questi cookie mediante lo strumento Preferenze cookie. [Per saperne di più](https://help.getpocket.com/article/1163-pocket-website-cookies-faq).
* Browser web - Il menu delle preferenze del browser può aiutare a gestire i cookie e a impedire il tracciamento incrociato.
* Disattivazione di Google Analytics - Installando il [componente aggiuntivo del browser per la disattivazione di Google Analytics](https://tools.google.com/dlpage/gaoptout), è possibile mantenere anonime le visite e impedire la trasmissione dei dati a Google Analytics.
* Strumenti di disattivazione esterni - Alcune organizzazioni terze offrono la possibilità di opporsi alla pubblicità personalizzata fornita dalle aziende partecipanti. Per informazioni sulle modalità di opposizione, è possibile visitare i siti web di queste organizzazioni: [strumenti di opposizione della Network Advertising Initiative](https://optout.networkadvertising.org/?c=1), [strumento Browser Check della Digital Advertising Initiative](https://optout.aboutads.info/?c=2) e [Your Ad Choices della European Interactive Digital Advertising Alliance](https://www.youronlinechoices.com/uk/your-ad-choices).
* Diritto dell'utente a opporsi alla vendita di informazioni personali - Pocket non condivide o vende informazioni personali degli utenti. Se l'utente abilita la pubblicità personalizzata su Pocket, consentiamo agli inserzionisti di personalizzare le inserzioni su Pocket e ciò può essere considerato una vendita delle informazioni dell'utente ai sensi della legge sulla privacy della California. L'utente può scegliere di opporsi accedendo allo strumento Preferenze cookie → Cookie pubblicitari personalizzati e selezionando "Disattivati".

Oltre ai metodi sopra descritti, possiamo anche raccogliere informazioni utilizzando i cookie o altre tecnologie quando si accede al nostro sito web o si utilizzano le Tecnologie Pocket. L'utente può rifiutare i nostri cookie se il suo browser lo consente, anche se in tal caso potrebbe non essere in grado di utilizzare alcune funzioni, potrebbe essere necessario inserire la password più frequentemente durante una sessione e potrebbe non essere possibile installare o utilizzare alcune Tecnologie Pocket. I cookie e altre tecnologie rendono le Tecnologie Pocket più facili da usare e ci aiutano a personalizzare i servizi offerti in base agli interessi e alle attività dell'utente.

Possiamo anche utilizzare "pixel tag", "web beacon", "clear GIF" o mezzi simili (singolarmente o collettivamente "pixel tag") in relazione alle email che inviamo ai nostri utenti per raccogliere dati di utilizzo. Utilizziamo i pixel tag, altre tecnologie e le informazioni raccolte per contare gli utenti che hanno visitato determinate pagine del nostro sito web, per fornire servizi brandizzati e per aiutare a determinare l'efficacia di campagne promozionali o pubblicitarie.

## Uso delle informazioni {: #use }

Utilizziamo i dati personali per rispondere alle richieste degli utenti e adempiere ai nostri obblighi contrattuali. Ad esempio, possiamo utilizzare i dati di contatto per rispondere alle richieste degli utenti, per fornire assistenza ai clienti e per fornire i prodotti o i servizi richiesti. Inoltre, se l'utente sceglie di utilizzare le Tecnologie Pocket per condividere contenuti con un'altra persona, utilizzeremo l'indirizzo email o i dati dell'account utente del destinatario esclusivamente per fornire il servizio richiesto e per nessun altro scopo.

Abbiamo inoltre un legittimo interesse commerciale a gestire e migliorare i nostri servizi, come il salvataggio di articoli, video o altri contenuti in Pocket e la messa a disposizione di tali contenuti e raccomandazioni in un momento successivo su qualsiasi dispositivo utilizzato per accedere alle Tecnologie Pocket. Utilizziamo inoltre informazioni aggregate non identificative per analizzare le modalità di utilizzo delle Tecnologie Pocket, e questo ci consente di migliorare i nostri servizi. Le informazioni aggregate che utilizziamo includono il modo in cui articoli, video o contenuti sono stati consultati, salvati e condivisi. Possiamo utilizzare le informazioni aggregate per offrire un elenco dei siti o dei contenuti migliori, per fornire raccomandazioni ai nostri utenti, per fare rapporto sull'utilizzo e sulle tendenze, per migliorare i prodotti e i servizi che offriamo o per sviluppare nuovi prodotti e servizi.

## Condivisione delle informazioni {: #sharing }

Fatta eccezione per quanto indicato di seguito, non condividiamo alcun dato personale a meno che l'utente non accetti espressamente di farlo.

### Contenuti pubblici

Se l'utente sceglie di rendere disponibili al pubblico i contenuti salvati, possiamo condividere tali informazioni con altri, in base alle opzioni selezionate dall'utente. Inoltre, se l'utente sceglie di utilizzare le Tecnologie Pocket per condividere articoli, video o altri contenuti con un'altra persona, invieremo un'email a nome dell'utente a tale persona con un link al contenuto che ha scelto di condividere.

### Dati aggregati

Condividiamo anche dati aggregati e non personali e relative informazioni sull'utilizzo, non contenenti dati personali che possano identificare l'utente o altri singoli utenti, con terze parti, tra cui fornitori di contenuti, operatori di siti web, inserzionisti ed editori. Ad esempio, possiamo condividere con un fornitore di contenuti un elenco degli articoli più salvati in Pocket sulla base di un'analisi dei dati aggregati e anonimi degli utenti, ma non condivideremo con tale fornitore di contenuti alcun dato personale relativo a tali utenti.

### Link ad altri siti e app

Se lo si desidera, è possibile collegare il proprio account Pocket ad applicazioni di terze parti per abilitare funzioni aggiuntive come il salvataggio dalle applicazioni preferite o altre funzioni esclusive create da sviluppatori terzi. Abbiamo predisposto dei controlli nell'applicazione Pocket in modo che l'utente possa controllare le informazioni condivise con fornitori terzi di prodotti e servizi. Ad esempio, l'utente può essere informato se un'altra applicazione che utilizza vuole connettersi al suo account Pocket. In alcuni casi, tali applicazioni richiederanno l'accesso a determinati dati dell'account Pocket dell'utente, come l'elenco Pocket o gli argomenti, i siti e gli autori preferiti (che abbiamo sviluppato in base ai contenuti salvati dall'utente in Pocket), in modo da poter personalizzare i propri servizi. Prima di fornire tale accesso, tuttavia, verrà chiesto di autorizzare la condivisione di tali informazioni. Anche se le Tecnologie Pocket possono essere utilizzate insieme a prodotti e servizi di terzi, non siamo affiliati e non abbiamo alcun controllo su tali terzi. A eccezione di quanto espressamente incluso nella presente Informativa sulla privacy, questo documento si occupa solo dell'uso e della divulgazione delle informazioni raccolte relativamente all'utente e invita l'utente a verificare l'informativa sulla privacy di ciascun fornitore di prodotti o servizi di terze parti a cui sceglie di collegare il proprio account Pocket.

### Collaborazione con terze parti

Possiamo collaborare con terze parti fidate per facilitare uno o più aspetti dei prodotti, dei servizi o delle funzioni che offriamo e potremmo fornire alcuni dei dati personali dell'utente direttamente a queste terze parti. Ad esempio, come descritto in precedenza, possiamo utilizzare un fornitore di servizi di pagamento di terze parti per elaborare i pagamenti per il nostro servizio in abbonamento. Possiamo anche condividere alcuni dati aggregati con i nostri partner pubblicitari (si veda la sezione "Dati aggregati"). Queste parti sono vincolate da accordi di riservatezza con noi e da altre disposizioni legali che vietano loro di utilizzare le informazioni che forniamo per scopi diversi da quelli sopra descritti, a meno che l'utente non abbia esplicitamente e preventivamente acconsentito a un ulteriore utilizzo. Se si utilizza la funzione "Ascoltare", potremmo condividere il contenuto dell'articolo con un servizio di terze parti al fine di leggere l'articolo ad alta voce.

### Condivisione per obblighi di legge o vendita dell'attività

Nel caso in cui la nostra azienda o una parte dei nostri beni vengano acquisiti, le informazioni degli utenti potrebbero essere incluse tra gli asset trasferiti.

Per quanto ci sforziamo di proteggere i dati personali dei nostri utenti, rilasceremo tali dati se richiesto dalla legge o se riteniamo in buona fede che tale azione sia necessaria. Osserviamo la legge ogni volta che riceviamo richieste su un utente da parte di un'amministrazione pubblica o in relazione a una causa legale. Se ci viene chiesto di consegnare dati personali in questo modo, sarà nostra cura avvisare gli interessati, a meno che non ci sia vietato per legge. Quando riceviamo richieste di questo tipo, forniremo i dati personali degli utenti solo se riteniamo, in buona fede, che la divulgazione sia necessaria o appropriata ai sensi della legge vigente. Nulla di quanto contenuto nella presente informativa intende limitare le difese legali o le obiezioni che l'utente può avere alla richiesta di terzi di divulgare le sue informazioni.

## Conservazione delle informazioni {: #keeping }

Conserveremo le informazioni degli utenti solo per il tempo necessario a fornire i servizi, a gestire la nostra attività o come richiesto dalla legge o dal contratto.

## Trasferimento delle informazioni {: #transfer }

Siamo un'organizzazione che opera a livello globale e i nostri computer si trovano in diversi luoghi del mondo. Ci avvaliamo anche di fornitori di servizi i cui computer possono trovarsi in vari paesi. Questo significa che i dati degli utenti possono essere gestiti tramite computer situati in nazioni in cui le leggi potrebbero garantire un diverso livello di protezione. Fornendoci le proprie informazioni, l'utente acconsente a questo tipo di trasferimento dei dati. Indipendentemente dal paese in cui si trovano i dati, rispettiamo le leggi vigenti e ci atteniamo agli impegni assunti nella presente Informativa sulla privacy.

## Sicurezza {: #security }

Abbiamo stipulato accordi con terzi e adottato altre misure di sicurezza per proteggere dalla perdita, dall'uso improprio e/o dall'alterazione non autorizzata le informazioni sotto il nostro controllo o sotto il controllo dei nostri fornitori di servizi. I dati personali dell'utente sono protetti utilizzando metodi di sicurezza online e offline, tra cui firewall, password e accesso fisico limitato ai luoghi in cui vengono memorizzate le informazioni. Nonostante utilizziamo pratiche standard del settore per proteggere la privacy dei nostri utenti, non promettiamo, e non ci si deve aspettare, che i dati personali o le comunicazioni private degli utenti siano sempre esenti da problemi di sicurezza. Nel caso di una violazione della sicurezza che coinvolga i dati personali dell'utente, provvederemo a fornire le informazioni richieste dalla legge nel più breve tempo possibile e senza ritardi irragionevoli, compatibilmente con i legittimi interessi delle forze dell'ordine o con le misure necessarie per determinare la portata della violazione e ripristinare la ragionevole integrità del sistema di dati.

## Phishing {: #phishing }

Il furto d'identità e la pratica attualmente nota come "phishing" sono fonte di grande preoccupazione per Pocket. La salvaguardia delle informazioni per tutelare l'utente dal furto d'identità è per noi una priorità assoluta. Non richiediamo e non richiederemo mai il nome utente, la password, i dati della carta di credito o il numero del documento di identità dei nostri utenti in un'email o in una comunicazione telefonica non sollecitate dagli stessi. Per ulteriori informazioni sul phishing, consultare il sito web della Federal Trade Commission.

## Gestione della privacy e delle impostazioni email {: #opt-out }

È possibile accedere, correggere o cancellare i propri dati personali ed esportarli dal proprio Profilo Pocket. È inoltre possibile visualizzare e controllare gli eventuali servizi di terze parti da collegare al proprio account Pocket. Queste impostazioni si trovano al seguente indirizzo: <https://getpocket.com/options>

Nell'ambito delle nostre impostazioni predefinite per la condivisione di contenuti salvati e consigliati, inviamo email ai nostri utenti. L'utente può rinunciare a ricevere queste informazioni, così come gli aggiornamenti relativi al nostro servizio e al suo utilizzo, mediante la funzione di annullamento dell'iscrizione presente in tutte le nostre email o nelle impostazioni del proprio account. Cercheremo di comunicare con l'utente solo in base alle istruzioni ricevute, anche se potrebbe essere necessario un po' di tempo per elaborare tale richiesta.

## Modifiche all'Informativa sulla privacy {: #amendments }

La presente Informativa sulla privacy è soggetta a modifiche periodiche. Possiamo modificare la presente Informativa sulla privacy in qualsiasi momento pubblicando i termini modificati sul nostro sito web, accessibile all'indirizzo [getpocket.com](https://getpocket.com/) oppure dal menu delle opzioni o della guida dell'applicazione Pocket. Tutti i termini modificati entreranno automaticamente in vigore trenta (30) giorni dopo la loro pubblicazione iniziale sul sito web. In caso di modifiche sostanziali alla nostra Informativa sulla privacy che riguardino le informazioni dell'utente già memorizzate nel nostro database, pubblicheremo un avviso ben visibile sul nostro sito web per informare gli utenti che la nostra Informativa sulla privacy è cambiata. Il nostro utilizzo delle informazioni dell'utente sarà regolato dai termini e dalle condizioni della nostra Informativa sulla privacy in vigore al momento del primo utilizzo dell'applicazione o trenta (30) giorni dopo la modifica dei termini, come spiegato sopra.

In caso di domande su una qualsiasi delle disposizioni sopra descritte, è possibile contattarci all'indirizzo [privacy@getpocket.com](mailto:privacy@getpocket.com) o all'indirizzo postale sopra indicato.

## Contatti {: #contact }

In caso di domande o dubbi relativi alla presente Informativa sulla privacy, è possibile contattarci all'indirizzo [privacy@getpocket.com](mailto:privacy@getpocket.com) o utilizzare la pagina [https://help.getpocket.com/contact](https://help.getpocket.com/contact). Oppure è possibile contattarci all'indirizzo:

Mozilla Corporation  
Att.: Pocket Business Unit  
149 New Montgomery Street  
4th Floor  
San Francisco, CA 94105, U.S.A.

I cittadini europei che ritengono che un reclamo sulla privacy sia irrisolto hanno il diritto di presentare un reclamo all'autorità di vigilanza del proprio Stato membro.
