# Segnalazione di violazioni di copyright o del marchio

## Informazioni sul copyright

I titolari di diritti d'autore, o i loro agenti, che ritengono che i contenuti disponibili tramite uno o più servizi di Mozilla violino uno o più diritti d'autore, possono inviare una comunicazione via email o fax contenente le informazioni riportate di seguito ("**Notifica DMCA (Digital Millennium Copyright Act, legge degli Stati Uniti sul copyright)**").

### Come si presenta una Notifica DMCA?

La Notifica DMCA deve includere tutte le seguenti informazioni:

1. Una firma fisica o elettronica del titolare del copyright o di una persona autorizzata ad agire per conto del titolare del copyright;
2. L'identificazione dell'opera o delle opere protette da copyright che si ritiene siano state violate;
3. Una descrizione della natura e dell'ubicazione dell'opera o delle opere che si ritiene siano oggetto di violazione, con dettagli sufficienti a consentirci di individuare l'opera o le opere (ad esempio, gli URL che ospitano le opere);
4. Nome, indirizzo, numero di telefono e indirizzo email per i contatti;
5. Una dichiarazione che attesti che si ritiene, in buona fede, che l'uso del materiale nel modo contestato non sia autorizzato dal proprietario del copyright, dal suo agente o dalla legge; e
6. Una dichiarazione che attesti che le informazioni contenute nella Notifica DMCA sono accurate e, sotto pena di spergiuro, che si è titolari del diritto d'autore o si è autorizzati ad agire per conto del titolare del diritto d'autore.

### Dove deve essere inviata la Notifica DMCA?

Il modo più rapido per segnalare una presunta violazione è quello di inviare [questo modulo](https://report.mozilla.com/infringement-form). Oppure, se si preferisce si può scrivere un'email a [dmcanotice@mozilla.com](mailto:dmcanotice@mozilla.com). O ancora inviare una comunicazione a:

Mozilla  
Attn: Mozilla's Designated DMCA Agent  
149 New Montgomery St.  
4th Floor  
San Francisco, CA 94105, U.S.A.  

Il numero di telefono dell'agente Mozilla designato è +1 650-903-0800.

### Cosa accade dopo l'invio della Notifica DMCA?

Se la Notifica è conforme ai requisiti del DMCA, rimuoveremo o disabiliteremo l'accesso al contenuto oggetto della presunta violazione. Tenteremo, in buona fede, di notificare la rimozione al presunto autore della violazione, allegando una copia della Notifica DMCA. Potremmo inoltre inviare una copia della Notifica DMCA a [Lumen](https://lumendatabase.org/) oppure pubblicarla sulla nostra [pagina wiki](https://wiki.mozilla.org/Legal/Infringement_Notices).

Nota: se la Notifica DMCA contiene false dichiarazioni materiali, si può essere ritenuti responsabili per danni, comprensivi di costi e spese legali.  Consultare un avvocato prima di inoltrare una Notifica DMCA se non si è certi che i diritti d'autore siano stati effettivamente violati.

### Cosa accade se si riceve una Notifica DMCA?

Se si ritiene che il proprio contenuto sia stato rimosso per errore, è possibile inviare una contro notifica con le informazioni riportate di seguito ("**Contro notifica DMCA**").

Nota: se la Contro notifica DMCA contiene false dichiarazioni materiali, si può essere ritenuti responsabili per danni, comprensivi di costi e spese legali. Consultare un avvocato prima di inoltrare una Contro notifica DMCA se non si è certi che il proprio materiale sia stato rimosso per errore.

Mozilla ha una politica che prevede l'eliminazione dei trasgressori recidivi. Se un account riceve più reclami per violazione dei diritti d'autore, potremmo decidere di chiuderlo.

### Come si presenta una Contro notifica DMCA?

La Contro notifica DMCA deve contenere tutte le seguenti informazioni:

1. La propria firma fisica o elettronica;
2. L'identificazione del materiale che è stato rimosso o a cui è stato disabilitato l'accesso e la posizione in cui il materiale appariva prima della rimozione o della disabilitazione dell'accesso (la descrizione contenuta nella Notifica DMCA è accettabile);
3. Una dichiarazione che attesti, sotto pena di spergiuro, che si ritiene in buona fede che il materiale sia stato rimosso o disabilitato a causa di un errore o di un'errata identificazione del materiale da rimuovere o disabilitare;
4. Nome, indirizzo, numero di telefono e indirizzo email per i contatti; e
5. Una dichiarazione in cui si acconsente alla giurisdizione della Corte distrettuale federale del distretto giudiziario di residenza o, se si risiede al di fuori degli Stati Uniti, del distretto giudiziario in cui si trova Mozilla, e in cui si accetta la notifica del procedimento da parte della persona che ha fornito la Notifica DMCA o di un agente di tale persona.

### Cosa accade dopo l'invio della Contro notifica DMCA?

Al ricevimento di una Contro notifica valida, ne inoltreremo prontamente una copia alla persona che ha presentato la Notifica DMCA originale. Se entro 10 giorni lavorativi non riceviamo comunicazione che la persona che ha presentato la Notifica DMCA sta chiedendo un'ordinanza del tribunale per impedire la violazione del contenuto in questione, provvederemo a sostituire o riabilitare l'accesso al contenuto rimosso.

## Avvisi di violazione del marchio

I proprietari di marchi, o i loro agenti, che ritengono che i contenuti disponibili tramite uno o più dei nostri servizi violino uno o più dei loro marchi, sono pregati di inviarci una comunicazione contenente le informazioni richieste per la Notifica DMCA, come descritto sopra. Consideriamo questo tipo di segnalazioni come "**Avvisi di violazione del marchio**" e le gestiremo in modo analogo al processo descritto sopra per le violazioni di copyright.
