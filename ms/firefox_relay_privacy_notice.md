# Notis Privasi Firefox Relay

*Versi 1.3, berkuat kuasa pada 10 Mac 2022*
{: datetime="2022-03-10" }

Firefox Relay membolehkan anda mengekalkan alamat e-mel utama anda selamat dan sulit daripada perkhidmatan dalam talian dengan mencipta alamat e-mel (*alias*) yang unik dan rawak. Notis privasi ini menerangkan jenis data yang dikongsi oleh Firefox Relay dan tujuannya. Kami juga mematuhi [Dasar Privasi Mozilla](https://www.mozilla.org/privacy/) untuk cara kami menerima, menangani, dan berkongsi maklumat.

### Maklumat Yang Kami Kumpul

__Maklumat Akaun Firefox.__ Perkhidmatan ini memerlukan [Akaun Firefox](https://www.mozilla.org/privacy/mozilla-accounts), yang menghantar alamat e-mel, lokasi dan alamat IP anda ke Mozilla. Mozilla menyimpan salinan maklumat akaun anda untuk memberikan perkhidmatan, khususnya untuk mengaitkan alamat e-mel utama anda dengan alamat e-mel alias anda.

__Mesej e-mel.__ Untuk mengirim dan menghantar mesej e-mel anda dari alamat e-mel alias anda ke alamat e-mel utama anda, Firefox Relay memproses mesej e-mel anda. Kami tidak membaca atau menyimpan kandungan apa-apa mesej anda. Sekiranya e-mel tidak dapat dihantar kepada anda, kami akan menyimpannya pada pelayan kami dan akan menghapuskannya selepas e-mel ini dihantar (kami tidak akan menyimpannya lebih daripada tiga hari). Jika anda menggunakan ciri untuk menyekat e-mel promosi, Perkhidmatan ini akan memeriksa pengepala e-mel untuk menentukan sama ada e-mel perlu disekat.

__Alias dan di mana anda menggunakannya__: Jika anda mencipta alias tersuai, Mozilla menyimpannya bagi menghantar e-mel ke alamat ini. Mozilla menyimpan laman di mana anda mencipta alias, laman di mana anda kemudiannya menggunakan alias dan apa-apa label yang dikaitkan dengan alias bagi memastikan alias anda mudah ditemui apabila anda bersedia untuk menggunakannya. Pelajari cara untuk mengupayakan dan menyahupayakan ciri ini [di sini](https://relay.firefox.com/faq).

__Data interaksi.__ Mozilla menerima data daripada interaksi dengan Firefox Relay, seperti semasa anda klik pada butang “daftar” atau “tambah pada Firefox”, dan semasa anda mencipta, menyahupayakan atau menghapuskan alamat e-mel alias.

__Data teknikal.__ Mozilla menerima maklumat asas dari Firefox Relay tentang peranti dan penyemak imbas anda, termasuk versi penyemak imbas, bahasa, sistem operasi peranti dan konfigurasi perkakasan.

__Maklumat pembayaran__: Jika anda melanggan Firefox Relay Premium, anda akan menghantar bayaran melalui salah satu penyedia pembayaran pihak ketiga kami: Stripe atau PayPal. Mozilla menerima rekod akaun anda (termasuk alamat bil dan empat digit terakhir kaedah pembayaran anda) dan status langganan akaun anda. Mozilla tidak menyimpan butiran lengkap pembayaran anda.

Baca dokumentasi telemetri untuk [Firefox Relay](https://github.com/mozilla/fx-private-relay/blob/main/METRICS.md). Anda boleh memilih untuk keluar daripada kutipan telemetri dengan memasang ciri [Do Not Track (DNT)](https://support.mozilla.org/kb/how-do-i-turn-do-not-track-feature) pada penyemak imbas anda.  

### Maklumat Yang Kami Kongsi

Firefox Relay berkongsi maklumat dengan pihak ketiga untuk menyediakan perkhidmatan kepada anda. Mozilla mempunyai kontrak dengan syarikat ini yang mewajibkan mereka untuk melindungi maklumat anda. Berikut ialah siapa yang kami gunakan untuk menyokong Firefox Relay:

__[Amazon Web Services](https://aws.amazon.com/privacy/)__. Amazon Web Services (AWS) ialah platform pengkomputeran awan. Firefox Relay menggunakan AWS untuk menerima e-mel yang dikirim ke alamat e-mel alias anda dan menghantarnya ke alamat e-mel utama yang dikaitkan dengan akaun Firefox anda. Hanya Mozilla yang mengetahui hubungan antara alamat e-mel utama anda dengan alamat e-mel alias anda.
