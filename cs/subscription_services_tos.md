# Odběr služeb Mozilla | Podmínky služby

Verze 2.0 platná od 5. února 2024
{: datetime="2024-02-05" }

Společnost Mozilla Corporation nabízí různé služby pro lepší ochranu vašeho soukromí a zabezpečení online, včetně služeb Mozilla VPN a Firefox Relay (dále jen „služby“).

__Mozilla VPN__ je virtuální privátní síť provozovaná ve spolupráci se společností [Mullvad](https://mullvad.net). Zajišťuje soukromí vašeho internetového provozu vůči poskytovateli internetových služeb tím, že jej šifruje a směruje místo něj přes sítě našich partnerů. Nahradí také skutečnou IP adresu, aby vaše osobní IP adresa zůstala soukromá před ostatními, například před webovými stránkami, které navštěvujete.

Služba __Firefox Relay__ vám umožní udržet vaši primární e-mailovou adresu a telefonní číslo v bezpečí a soukromí tak, že pro e-mailovou adresu a telefonní číslo vytvoří masky, které vám umožní odesílat a přijímat e-maily, hovory a textové zprávy, aniž by odhalily vaše skutečné kontaktní údaje.

__Mozilla Monitor__ může provádět monitorování za účelem sledování, zda některý z vašich účtů nestal předmětem známých narušení dat. Viz [Zásady a ochrana osobních údajů Mozilla Monitor](https://www.mozilla.org/privacy/firefox-monitor/).

__Mozilla Monitor__ provádí skenování s cílem zjistit, zda v rámci známého narušení dat došlo k úniku vašich hesel, telefonních čísel nebo jiných osobních informací, a pomáhá vám podniknout kroky k odebrání dat jejich zprostředkovatelům. 

Pečlivě si prosím přečtěte tyto Podmínky poskytování služeb, neboť vysvětlují důležité informace ohledně vašeho využívání služeb.

## Přihlášení k odběru služeb Mozilla

### Vyžaduje se účet Mozilla
K využívání služeb se vyžaduje účet Mozilla. Pro založení účtu Mozilla budete muset rovněž vyslovit souhlas s [Podmínkami poskytování služeb](https://www.mozilla.org/about/legal/terms/services/) a [Oznámením o ochraně osobních údajů](https://www.mozilla.org/privacy/mozilla-accounts/) pro váš účet Mozilla.

### Vaše soukromí
[Prohlášení o ochraně osobních údajů předplacených služeb Mozilla](https://www.mozilla.org/privacy/subscription-services) vysvětluje, jaké informace jsou odesílány, když využíváte služby, a jak s těmito informacemi zacházíme a jak je sdílíme.

Společnost Mozilla je globální organizací a naše počítače a počítače našich poskytovatelů služeb se mohou nacházet v různých zemích po celém světě, včetně USA. To znamená, že vaše údaje mohou být zpracovávány na serverech umístěných mimo zemi, kde žijete, a tato země může mít odlišnou úroveň předpis ohledně ochrany osobních údajů než je tomu ve vaší zemi. Tím, že nám své údaje poskytnete, udílíte souhlas s tímto druhem převodů vašich údajů.

### Vaše platba
__Platba.__ Služby nabízíme jako automaticky obnovované předplatné. Když se zaregistrujete, udílíte nám právo účtovat prostřednictvím vámi uvedené platební metody poplatky za předplatné za první období služeb, které si objednáte. Vaše předplatné se obnoví automaticky na konci každého období a vy nám udílíte oprávnění účtovat poplatek za předplatné pro každé období. Pokud přestanete platit, okamžitě pozastavíme váš účet a pokud nezaplatíte, můžeme jej po 2 měsících odstranit.

__Zásada 30denního vrácení peněz.__ Když se poprvé zaregistrujete k předplatnému služeb prostřednictvím webových stránek společnosti Mozilla, pokud účet zrušíte během prvních 30 dní, můžete požádat o vrácení peněz a společnost Mozilla vám poplatek za prví období předplatného vrátí. Tato nabídka se vztahuje pouze na první předplatné. Toto platí navíc vedle všech případných dalších práv, které vám náleží v souladu s právními předpisy o ochraně spotřebitele vaší země.

__Nákup přes Apple Store nebo Google Play Store.__ Pokud jste si předplatné zakoupili prostřednictvím obchodu s aplikacemi Apple Store nebo Google Play Store, vaše platba se řídí podmínkami daného obchodu s aplikacemi. Veškeré dotazy týkající se vyúčtování a vrácení peněz za takové nákupy je nutné směřovat na společnost Apple, případně Google.

### Své předplatné můžete kdykoliv zrušit
Své předplatné služeb můžete kdykoliv zrušit. Můžete tak učinit kliknutím na odkaz „Zrušit předplatné“ v jakémkoli e-mailu, který vám zašleme ohledně služeb, nebo přejít do sekce [Předplatné a platby](https://accounts.firefox.com/subscriptions/) ve svém účtu Mozilla a kliknout na „Zrušit“. Pokud se rozhodnete pro zrušení, automatické obnovení se zastaví, nebudeme vám účtovat za žádné budoucí platební období a vy ztratíte přístup ke službám po uplynutí stávajícího fakturačního cyklu.

## Mozilla VPN

Službu Mozilla VPN nabízíme pouze jako placenou předplacenou službu.

### Musíte splňovat podmínky služby
Abyste si mohli stáhnout službu Mozilla VPN a používat ji, musíte se nacházet v zemi, kde je služba dostupná. V současné době je služba dostupná v Belgii, Bulharsku, České republice, Dánsku, Estonsku, Finsku, Francii, Irsku, Itálii, Kanadě, Kypru, Litvě, Lotyšsku, Lucembursku, Maďarsku, Malajsii, Maltě, Německu, Nizozemsku, Polsku, Portugalsku, Rakousku, Rumunsku, Slovensku, Slovinsku, Singapuru, Španělsku, Švédsku, Švýcarsku, USA a Velké Británii.  

### Oprávnění nutná k poskytování služby Mozilla VPN
Mozilla VPN je virtuální privátní síť provozovaná ve spolupráci se společností Mullvad. Chcete-li se dozvědět více o tom, jak služba funguje, můžete si prohlédnout zdrojový kód programu VPN společnosti Mozilla.

__Vaše využívání služeb.__ Pokud máte aktuální placené předplatné služby Mozilla VPN, společnost Mozilla vám dává svolení používat Mozilla VPN v souladu s těmito podmínkami služby. Toto oprávnění slouží pouze k osobnímu využití. Služby nesmíte převádět, udílet k nim podlicenci, dále je prodávat ani komerčně využívat.

Společnostem Mozilla a Mullvad udělujete veškerá práva potřebná k provozování služby, včetně zpracování údajů, které nahrajete do služby Mozilla VPN nebo ke kterým získáte přístup prostřednictvím této služby. Další informace o zpracování údajů společností Mozilla a Mullvad najdete v Prohlášení o ochraně osobních údajů předplacených služeb Mozilla.

__Omezení počtu zařízení.__ Když je vaše předplatné aktivní, můžete k síti Mozilla VPN připojit až 5 zařízení.

Vaše licence k používání softwaru. Software Mozilla VPN máte k dispozici za podmínek různých licencí s otevřeným zdrojovým kódem, včetně Mozilla Public License.

## Firefox Relay
Službu Firefox Relay nabízíme buď jako bezplatnou službu, nebo jako placenou službu. Služba maskování telefonních čísel je součástí partnerství se společností Twilio. 

### Musíte splňovat podmínky služby
Chcete-li používat placenou službu, musíte být v zemi, kde je služba Firefox Relay k dispozici. 

* V současné době je služba maskování telefonních čísel dostupná pouze v USA a Kanadě. 
* Služba maskování e-mailů je k dispozici v Belgii, Finsku, Francii, Irsku, Itálii, Kanadě, Malajsii, Německu, Nizozemsku, na Novém Zélandu, v Rakousku, Singapuru, Španělsku, Švédsku, Švýcarsku, USA a Velké Británii.

### Oprávnění nutná k poskytování služby Firefox Relay

__Vaše používání služby Relay.__ Pokud máte v platnosti placenou službu Firefox Relay, společnost Mozilla vám uděluje povolení k jejímu používání v souladu s těmito podmínkami služby. Toto oprávnění slouží pouze k osobnímu využití. Službu Firefox Relay nesmíte převádět, udílet k ní podlicenci, dále ji prodávat ani komerčně využívat. Nesete výhradní odpovědnost za Obsah, který přenášíte, a za důsledky.

Společnostem Mozilla a Twilio udělujete veškerá práva potřebná k provozování služby Firefox Relay, včetně zpracování vaší e-mailové adresy a telefonního čísla, zasílání a přijímání e-mailů, telefonních hovorů a textových zpráv odesílaných na vámi vytvořené masky a z nich. V případě, že vám e-mail nebude možné doručit, uchováme jej na našich serverech a po doručení jej odstraníme (v žádném případě jej nebudeme uchovávat déle než tři dny). 

Ukládáme protokol telefonních čísel, která jste kontaktovali prostřednictvím služby Relay, abychom mohli zobrazovat výpisy hovorů a textových zpráv, odesílat textové odpovědi a blokovat telefonní čísla. Společnost Mozilla nastavila službu Twilio tak, aby po 7 dnech odstranila záznamy o textových zprávách, které jste odeslali a přijali prostřednictvím služby Firefox Relay. Obsah telefonních hovorů, které uskutečníte prostřednictvím služby Firefox Relay, nesledujeme ani neukládáme.

Nečteme ani neukládáme obsah žádných vašich e-mailových zpráv po dobu delší, než je nutné k jejich doručení. Pokud použijete funkci blokování reklamních e-mailů, služba zkontroluje hlavičky e-mailů, aby zjistila, zda je potřeba e-mail zablokovat.

__Omezení a přizpůsobení.__ V bezplatné službě můžete vytvořit až 5 náhodných masek e-mailů, ale žádné masky telefonních čísel. S placeným předplatným můžete vytvořit jednu masku telefonního čísla, neomezený počet e-mailových masek a máte možnost vytvořit vlastní subdoménu pro e-mailové masky.

Služba Firefox Relay umožňuje měsíčně až 50 minut telefonních hovorů a až 75 SMS zpráv (včetně odeslaných a přijatých). Veškeré další textové zprávy budou smazány a další telefonní hovory se neuskuteční. Služba Firefox Relay nepodporuje zprávy MMS. Za telefonní minuty a textové zprávy vám mohou být účtovány běžné sazby vašeho operátora. 

Jakmile jednou zvolíte masku telefonního čísla, nemůžete ji změnit. Vzhledem k tomu, že můžete zvolit pouze jednu masku telefonního čísla, můžete odpovídat pouze na poslední přijatou textovou zprávu. Služba Firefox Relay nepodporuje odesílání jiných textových zpráv než odpověď na poslední přijatou textovou zprávu. 

Služba Firefox Relay odesílá pouze přílohy e-mailů o velikosti do 10 MB. Větší e-maily jsou smazány.

Chcete-li se dozvědět více o tom, jak služba Firefox Relay funguje, a o údajích, které společnosti Mozilla a Twilio zpracovávají, můžete si prohlédnout [zdrojový kód](https://github.com/mozilla/fx-private-relay) společnosti Mozilla a [Prohlášení o ochraně osobních údajů předplacených služeb Mozilla](https://www.mozilla.org/privacy/subscription-services).

## Mozilla Monitor

Službu Mozilla Monitor nabízíme buď jako bezplatnou službu, nebo jako placenou službu. Bezplatná služba hlášení narušení dat je poskytována v partnerství s organizací Have I Been Pwned („HIBP“). Služba automatického vymazávání dat je poskytována v partnerství s organizací OneRep a slouží k odstranění osobních informací zveřejněných ve veřejně dostupných online rejstřících a u dalších agregátorů informací o fyzických osobách („Stránky zprostředkovatelů údajů“).

### Musíte splňovat podmínky služby
Bezplatná služba narušení dat je k dispozici po celém světě. V tuto chvíli je služba automatického vymazání dat u zprostředkovatele k dispozici, pouze pokud žijete ve Spojených státech amerických.

### Oprávnění nutná k poskytování služby Mozilla Monitor

__Vaše používání služby Monitor.__ Pokud máte v platnosti placenou službu Mozilla Monitor, společnost Mozilla vám uděluje povolení k jejímu používání v souladu s těmito podmínkami služby. Toto oprávnění slouží pouze k osobnímu využití. Službu Mozilla Monitor nesmíte převádět, udílet k ní podlicenci, dále ji prodávat ani komerčně využívat. Nesete výhradní odpovědnost za Obsah, který přenášíte, a za důsledky.

Společnostem Mozilla, OneRep a HIBP poskytujete veškerá práva nezbytná pro provozování služby Mozilla Monitor, včetně práv:

* na používání informací, které nám poskytnete, včetně osobně identifikujících informací, a to za účelem poskytování Služeb;
* pro provádění skenování veřejně známých narušení dat s cílem vyhledat osobní údaje, které nám za tímto účelem poskytnete; 
* ke kontaktování třetích osob, včetně Stránek zprostředkovatelů dat, které zveřejňují vaše informace o vás;
* k vytváření online účtů na Stránkách zprostředkovatelů dat vaším jménem výhradně za účelem poskytování Služeb vám (např. pokud se pro odeslání zrušení registrace vyžaduje založení účtu na Stránkách zprostředkovatele dat nebo jsou k odstranění vašich informací nezbytné další kroky);
* k podniknutí kroků popsaných výše vaším jménem.

Souhlasíte a ujišťujete společnost Mozilla, že:
* veškeré vámi poskytnuté informace jsou přesné a pravdivé,
* nebudete používat ani poskytovat žádné podvodné, zavádějící nebo nepřesné informace; 
* nebudete vystupovat jako jakákoliv jiná osoba ani nebudete chybně interpretovat vaši identitu nebo vaše spojení s jakoukoliv osobou;
* Vaše používání Služeb bude v souladu se [Zásadami přijatelného používání](https://www.mozilla.org/about/legal/acceptable-use/) společnosti Mozilla.
* nebudete využívat v rozporu s právem jakýchkoliv osob nebo v rozporu s jakýmikoliv právními předpisy.

Dovolujeme si upozornit, že zahájení poskytování Služeb může trvat až 2 měsíce od chvíle, kdy nám poskytnete informace potřebné pro zaslání žádostí o zrušení registrací a jejich zpracování Stránkami zprostředkovatelů údajů.

__Limity.__ Chápete, že výsledky Služeb nepřímo souvisí s rychlostí poskytnutí a úplností informací, která nám poskytnete. Ačkoliv se Mozilla Monitor a [Have I Been Pwned](https://haveibeenpwned.com/) pokouší uchovávat aktuální data, neexistuje záruka, že budeme mít kompletní či včasné záznamy o všech veřejně známých narušeních dat. 

_Rovněž chápete, že společnost Mozilla zprostředkovatele dat nekontroluje a nemůže zaručit, že žádosti o vymazání dat vyhoví._
Pro podrobnější informace o datech, které Mozilla, HIBP a OneRep zpracovávají najdete v [Oznámení o ochraně osobních údajů předplatného služeb Mozilla](https://www.mozilla.org/privacy/subscription-services).

## Další důležité informace

__Vaše zpětná vazba a návrhy.__ Pokud společnosti Mozilla předložíte jakékoliv nápady, návrhy nebo zpětnou vazbu ohledně služeb, udílíte společnosti Mozilla oprávnění tyto informace využívat bezplatně a bez jakýchkoliv dalších závazků.

__Duševní vlastnictví společnosti Mozilla.__ Mozilla ani její poskytovatelé licence vám neposkytují žádná práva k duševnímu vlastnictví v rámci služeb, jež nejsou v těchto Podmínkách výslovně uvedena. Tyto Podmínky například neupravují právo užívání jakýchkoliv autorských práv, ochranných známek či jiných odlišných znaků značky společnosti Mozilla nebí jejích poskytovatelů licence. 

### Nesete odpovědnost za důsledky vašeho využívání služeb

* Rovněž souhlasíte, že vaše využívání služeb bude v souladu s Podmínkami používání společnosti Mozilla.
* Společnosti Mozilla poskytujete ujištění, že služby nebudete využívat v rozporu s právem jakýchkoliv osob nebo v rozporu s jakýmikoliv právními předpisy.
* V rozsahu povoleném platnými právními předpisy souhlasíte, že společnost Mozilla neponese žádnou odpovědnost žádným způsobem za případnou nemožnost využívání služeb, za jakákoliv omezení služeb ani za případné nároky vyplývající z těchto podmínek. Společnost Mozilla výslovně vylučuje následující: Nepřímé, speciální, náhodné, následné nebo příkladné škody, přímé nebo nepřímé škody ze ztráty goodwillu, přerušení prací, ztráty zisku, ztráty dat nebo poruch počítače. Veškerá odpovědnost společnosti Mozilla související s touto smlouvou je omezena maximální výši 500 USD.
* Souhlasíte s tím, že společnost Mozilla odškodníte a budete bránit před veškerými závazky nebo nároky vyplývajícími z vaší účasti na službách, a to v rozsahu přípustném platnými právními předpisy.
* Společnost Mozilla služby poskytuje „tak jak jsou“. V rozsahu přípustném platnými právními předpisy společnost Mozilla výslovně vylučuje veškeré zákonné záruky nebo garance, jako jsou záruky „prodejnosti“, „vhodnosti ke konkrétnímu účelu“, „neporušování práv třetích osob“ a záruky vyplývající z jednání, využití nebo obchodu.
* V souladu s právními předpisy vaší země vám mohou náležet další práva. Nic, co je uvedeno v těchto Podmínkách poskytování služeb nebude mít dopad na taková práva, pokud se uplatní.

#### Aktualizace nebo ukončení těchto Podmínek

* __Společnost Mozilla může tyto Podmínky aktualizovat.__ Společnost Mozilla se občas může rozhodnout tyto Podmínky aktualizovat. Aktualizované znění Podmínek zveřejníme online. Vaše případné další využívání služeb budeme považovat za akceptaci těchto změn z vaší strany. V horní části této stránky uvedeme datum účinnosti, aby bylo jasné, kdy byly nejnovější aktualizace zveřejněny.

* __Ukončení.__ Tyto Podmínky platí, dokud se vy nebo společnost Mozilla nerozhodnete je ukončit. Vypovědět je můžete kdykoli a z jakéhokoli důvodu tím, že přestanete služby používat a zrušíte své předplatné. Společnost Mozilla je oprávněna pozastavit nebo ukončit přístup kohokoliv ke službám kdykoliv z libovolného důvodu, včetně případu, kdy se společnost Mozilla rozhodne služby ukončit. Pokud se rozhodneme pozastavit nebo ukončit váš přístup, pokusíme se vás o tom informovat na e-mailovou adresu přiřazenou k vašemu účtu nebo při vašem následujícím pokusu o přístup k vašemu účtu.

Pokud ukončíme váš přístup ke službám bez konkrétní příčiny, budete mít nadále přístup ke službám po dobu stávajícího fakturačního období, nebo vám vrátíme částku za aktuální měsíc. Vyhrazujeme si nicméně právo ukončit vaše používání služeb s okamžitou platností, pokud se rozumně domníváme, že jste se dopustili porušení Podmínek používání, nebo způsobili jakékoliv jiné porušení těchto Podmínek.

__Volba práva.__ Na tuto smlouvu se uplatní zákony státu Kalifornie s vyloučením ustanovení kolizních norem státu Kalifornie. V případě jakéhokoliv rozporu touto mezi anglickou verzí smlouvy a překladem má tato anglická verze přednost.

## Kontaktní údaje společnosti Mozilla

Mozilla Corporation  
Attn: Mozilla – Legal Notices  
149 New Montgomery Street  
4th Floor  
San Francisco, CA 94105  

legal-notices@mozilla.com
