Оваа верзија на Договорот за програмери станува правосилна на 2 ноември 2015 година.

Ако поднесувате додаток за Firefox OS (дефинирано подолу), следниве делови од Договорот за програмери не важат за вас: Плаќања, даноци и рефундирања. 

Овој горен дел претставува резиме од условите наведени подолу. Ова резиме има за цел да ви помогне да ги разберете условите, но прочитајте го целиот документ, затоа што кога ќе се согласите со документот укажувате дека гo прифаќате целиот документ, а не само ова резиме:

1. Мора да имате најмалку 18 години за да бидете програмер на содржини за Marketplace или да имате одобрение од вашиот родител којшто ќе ги надгледува и користи нашите услуги во ваше име.
2. Мора да се придржувате до сите применливи услови и политики, вклучително и до упатствата за приватност и содржини.
3. Доколку утврдиме дека вашите содржини на Marketplace се штетни или непожелни или доколку ги прекршите нашите политики или овие Услови, може да ги отстраниме вашите содржини од Firefox Marketplace.
4. Единствено вие сте одговорни за вашите содржини на Marketplace, што значи дека сте одговорни за прописите за извоз, усогласеноста со законите, рефундирањата и поддршката. Ако ги продавате вашите содржини на Marketplace, вие сте одговорни и за даноците, поставувањето на цените и рефундирањата. Ако го користите нашиот интегриран систем за плаќање, интегрираните системи за обработка на плаќања може да се согласат да ги преземат прашањата поврзани со данок на промет/ДДВ, рефундирања и други прашања поврзани со плаќања во ваше име.
5. Не правете нешто што е незаконско или што би можело да ни наштети нам или на другите.
6. Не сме одговорни за вашата употреба на Firefox Marketplace, за вашите содржини на Marketplace или за постапките на другите корисници, вклучително и на други програмери.
7. Вие ќе бидете одговорни за вашите содржини на Marketplace и за вашата употреба или злоупотреба на Firefox Marketplace.

## Вовед

Mozilla Corporation („Mozilla“, „нас“ или „ние“), со седиште на 331 E. Evelyn Avenue, Mountain View, CA 94041, САД е посветена на промовирањето избор и иновации на интернет. За таа цел, го создадовме „Firefox Marketplace“ – јавно достапна веб-локација што ви овозможува да ги дистрибуирате вашите содржини на Marketplace до корисниците, за употреба на нивните уреди.

## Дефиниции

- „Карактеристики на брендот“ се трговски имиња, трговски марки, услужни марки, логоа, имиња на домени и други препознатливи карактеристики на брендот на секоја од договорните страни, соодветно, во сопственост на (или лиценцирани од) тие страни од време на време.
- „Firefox Marketplace“ е на нашата интернет-платформа за програмери, каде што тие може да им дистрибуираат содржини од Marketplace Content на крајните корисници.
- „Уреди за Firefox OS“ се уреди дистрибуирани од партнерите на Mozilla користејќи го оперативниот систем Firefox OS развиен од Mozilla.
- „Уреди за Firefox OS“ се уреди дистрибуирани од партнерите на Mozilla користејќи го оперативниот систем Firefox OS развиен од Mozilla. Додатоците исто така се нарекуваат проширувања или дополнителни компоненти.
- „Marketplace Content“ се апликации (вклучително и игри) развиени со користење отворени веб-технологии што може да се извршуваат на повеќе платформи, како и додатоци за Firefox OS.
- „Mozilla Partners“ се даватели на телекомуникациски услуги, производители на уреди и дистрибутери на уреди.


## Услови кои го уредуваат вашето користење на Firefox Marketplace

Како програмер, може да го користите Firefox Marketplace за да ја олесните дистрибуцијата на вашите содржини на Marketplace. Вашето користење на Firefox Marketplace подлежи на условите и одредбите на овој Договор за програмери, [Условите за користење](/media/docs/terms/mk.html)на Firefox Marketplace и политиките на Firefox Marketplace спомнати во овој договор и објавени на Firefox Marketplace (колективно, „Условите“), а сите тие со спомнувањето се вметнати овде.


## Прифаќање на условите

Со користењето на Firefox Marketplace, се согласувате дека имате најмалку 18 години или дека дејствувате со согласност и надзор од вашиот родител; и дека имате целосна моќ, способност и надлежност да ги прифатите овие Услови во ваше име или доколку е применливо, во име на вашиот работодавец или на друг субјект што го претставувате.

Може да биде потребно да се извршат измени на овие Услови со воведувањето на нови функции и иновации за Firefox Marketplace. Го задржуваме правото да вршиме измени на овие Услови по сопствена дискреција, а доколку вршиме материјални измени ќе ви доставиме известување.


## Политика на приватност на Firefox Marketplace

Ќе ви биде побарано да доставите до Mozilla информации за вас (какви што се информации за идентификација или за контакт) како дел од вашата регистрација и користење на Firefox Marketplace како програмер. Со вашите информации ќе ракуваме како што е опишано во [Политиката на приватност](/media/docs/privacy/mk.html) на Firefox Marketplace. Со одредени функции на Firefox Marketplace управуваат услуги од трети страни. На пример, користиме услуги од даватели во својство на трети страни за да генерираме оцени за апликации и да ги обработуваме плаќањата за апликации. Се согласувате дека сите информации доставени до овие даватели во својство на трети страни ќе бидат секогаш прецизни, точни и ажурирани. Давателите во својство на трети страни имаат сопствени политики на приватност и услови за користење и ве охрабруваме да ги прочитате.


## Управување со Firefox Marketplace

Меѓу вас и Mozilla, единствено вие сте одговорни за вашите содржини на Marketplace. Затоа што треба да можеме да управуваме со Firefox Marketplace (вклучително и да спречуваме злоупотреба), вклучувањето и прикажувањето на какви било содржини на Marketplace во Firefox Marketplace е на сопствена дискреција на Mozilla. Mozilla, нејзината заедница или давателите на услуги на Mozilla во својство на трети страни можат во секое време да ги прегледуваат или тестираат сите ваши содржини на Marketplace за усогласеност со овие Услови и со сите други применливи политики.

Иако имате можност да одредите земја во чијашто продавница ќе се дистрибуираат вашите содржини на Marketplace, прифаќате дека Firefox Marketplace е дизајниран за пристап од сите уреди што можат да користат отворена веб-технологија и дека моментално не дозволува избирање испорака на содржини на Marketplace до конкретни уреди.

Единствено вие сте одговорни за односот меѓу вас и крајните корисници на вашите содржини на Marketplace. 


## Плаќања

Може да изберете вашите содржини на Marketplace да ги обезбедувате бесплатно. Ако сакате да наплаќате надомест за вашите содржини на Marketplace, тоа може да го направите или користејќи го интегрираниот систем на Firefox Marketplace за обработка на плаќања или користејќи сопствен систем за обработка на плаќања. Во секој случај, Mozilla не презема улога на регистриран трговец и не презема други обврски во однос на вашите содржини на Marketplace.

Ако изберете да го користите интегрираниот систем на Firefox Marketplace за обработка на плаќања, ќе треба да се регистрирате за сметка за плаќања кај соодветниот интегриран систем за обработка на плаќања. Терминот што се користи овде, односно „сметка за плаќања“ претставува сметка што ви ја издава интегриран систем за обработка на плаќања согласно посебен договор меѓу вас и тој интегриран систем за обработка на плаќања, којшто го овластува интегрираниот систем за обработка на плаќања да собира и префрла плаќања во ваше име, за содржини на Marketplace продадени преку Firefox Marketplace. Нашиот систем за обработка на плаќања може да ви понуди различни системи за обработка на плаќања во различни јурисдикции – списокот со интегрирани системи за обработка на плаќања и нивните стандардни услови се [достапни овде](/media/docs/pay-providers/all.html?v1). Кога користите интегриран систем за обработка на плаќања, вие нè овластувате да ги споделуваме вашите информации со тој интегриран систем за обработка на плаќања, до степенот што е потребен за тој систем за обработка на плаќања да ви ги обезбеди услугите. Системите за обработка на плаќања се трети страни, а користејќи ги нивните услуги се согласувате да се придржувате до нивните Политики на приватност и Услови за користење.

Ако изберете да го користите интегрираниот систем на Firefox Marketplace за обработка на плаќања, ќе ви биде наплатена провизија за трансакцијата за вашите содржини на Marketplace купени од крајните корисници. Нашиот тековен ценовник е достапен на <https://developer.mozilla.org/docs/Apps/Marketplace_Payments>. Го задржуваме правото да вршиме измени на провизиите од време на време според сопствена дискреција.

Ако ги продавате вашите содржини на Marketplace, вие сте одговорни и за даноците (вклучително и данокот на промет/ДДВ), поставувањето на цените, рефундирањата и сите други обврски за плаќање. Ако го користите интегрираниот систем за плаќања, интегрираниот систем за обработка на плаќања може да се согласи да ги преземе прашањата поврзани со данок на промет/ДДВ, регистриран трговец, рефундирања и други прашања поврзани со плаќањата во ваше име. Цените што ги наплаќате, рефундирањата, данокот на промет/ДДВ што ги должите и други прашања поврзани со плаќањата се единствено меѓу вас, соодветниот систем за обработка на плаќања и купувачите на вашите содржини на Marketplace.

Ако користите сопствен систем за обработка на плаќања, тогаш вие или вашиот систем за обработка на плаќања ќе бидете регистрираниот трговец за продажба на вашите содржини на Marketplace, во зависност од вашиот однос со вашиот систем за обработка на плаќања.


## Даноци

Бидејќи вие, а не Mozilla, ги продавате вашите содржини од Marketplace на крајните корисници на Firefox Marketplace, вие сте одговорни да утврдите дали цената што корисникот ја плаќа за преземање содржини од Marketplace подлежи на данок, и колкава е применливата даночна стапка. Покрај тоа, вие сте одговорни за уплата на даноците до соодветниот даночен орган врз основа на трансакцијата.

Ако го користите интегрираниот систем на Firefox Marketplace за обработка на плаќања, интегрираните системи за обработка на плаќања може да обезбедуваат услуги за утврдување и уплата на даноци на промет/ДДВ во ваше име. Mozilla нема никакви даночни обврски кон вас во врска со какви било содржини на Marketplace, ниту пак обврски за следење и обработка на плаќања, за автентикација на платени или претходно платени преземања, за водење евиденција за плаќања или пак обврски за плаќања, поднесување извештаи или наплата на данок на промет, даноци на употреба или акцизи. Видете го делот [Често поставувани прашања за данок](https://developer.mozilla.org/docs/Apps/Marketplace_Payments/Tax_FAQ)на Mozilla за повеќе информации и задолжително консултирајте се со вашиот адвокат или даночен одбор за да одредите дали треба да вршите собирање и уплата на даноци.


## Рефундирања

Вие сте одговорни за сите рефундирања, враќања на готовина или други уплати назад до купувачот на вашите содржини на Marketplace во согласност со применливиот закон. Ако го користите интегрираниот систем на Firefox Marketplace за обработка на плаќања, се согласувате со следново:

1. Ја овластувате Mozilla и нашите партнери во целост да му го рефундираме на купувачот износот што го платил за содржината на Marketplace во ваше име доколку купувачот побара рефундирање во рок од 30 минути по купувањето или во подолг рок (доколку тоа го бара применливиот закон). По тој период, барањата за рефундирање може да се одобрат или одбијат во зависност од нивната оправданост. Рефундирања може да се вршат по периодот од 30 минути доколку се утврди дека вашата содржина е дефектна, содржи злонамерен софтвер, ги прекршува нашите политики (вклучително и нашите [критериуми за преглед на пазарот](https://developer.mozilla.org/docs/Apps/Marketplace_review_criteria)), доколку содржината е недостапна или не работи според наведеното; и
2. Mozilla може да истражи и да одреди соодветни мерки за преголем број барања за рефундирање за одредена содржина на Marketplace за да обезбеди прецизно рангирање за квалитетот на содржината.

## Поддршка

Единствено вие сте одговорни за обезбедување разумна техничка поддршка за крајните корисници и ќе ги направите достапни соодветните информации за контакт за поддршка (вклучително и со нивно прикажување на секоја страница со информации за содржините на Marketplace) со цел обезбедување поддршка за корисниците. Доколку не обезбедите соодветна поддршка за вашите содржини на Marketplace, тоа може да резултира со лоши рецензии за вашите содржини на Marketplace, помала видливост на вашите содржини на Marketplace, намалена продажба, спорови за фактурирање, па дури и суспендирање или отстранување од Firefox Marketplace.


## Обврски поврзани со приватност

Се согласувате на крајните корисници да им обезбедите законски соодветна политика на приватност во којашто прецизно се опишуваат собирањето, употребата или откривањето на информациите што ви ги обезбедуваат крајните корисници. За сите апликации треба да има политика на приватност. Вие гарантирате дека сите информации што ви ги обезбедува Mozilla за корисниците ќе се користат единствено во согласност со вашата политика на приватност и со применливите закони за заштита на приватност и податоци.

Се согласувате да обезбедите дека какво било рекламирање претставено на крајните корисници на вашите содржини на Marketplace е во согласност со сите барања на овие Услови и со вашата политика на приватност, согласно применливите закони за приватност и заштита на податоци. На пример, (i) вграденото рекламирање и вашата употреба на податоците добиени од таквото рекламирање мора да бидат во согласност со применливите закони; (ii) вграденото рекламирање не смее да содржи каков било „шпионски софтвер“, „злонамерен софтвер“ или штетен код и не смее да предизвика повреда на кое било лице или штета на кој било имот; и (iii) мора да обезбедите разбирливо известување и избор за какво било следење што би резултирало со прилагодување на рекламирањето или промоциите наменети за корисниците, од вас или од трети страни.


## Рекламирање на вашите содржини на Firefox Marketplace

Вие сте одговорни за поставување на вашите содржини на Firefox Marketplace, обезбедувајќи им на корисниците точни информации за производот и услугата со содржините на Marketplace, како и за карактеристиките и функционалноста на вашите содржини на Marketplace и за точно прикажување на безбедносните дозволи и корисничките податоци потребни за функционирање на содржините на Marketplace на корисничките уреди. Ако информациите за некој производ или услуга се неточни или треба да се ажурираат или изменат, се согласувате веднаш да ги извршите тие измени или ажурирања. Вашите содржини на Marketplace на никаков начин нема да навестуваат дека се произведени или поддржани од Mozilla, освен ако имате писмен договор со Mozilla во кој е наведено поинаку.


## Ограничувања за содржини

Сите содржини на Marketplace што ги дистрибуирате во Firefox Marketplace мора да се придржуваат до [критериумите за преглед на пазарот на Mozilla](https://developer.mozilla.org/en-US/Marketplace/Publishing/Marketplace_review_criteria), [критериумите за преглед на додатокот за Firefox OS](https://developer.mozilla.org/en-US/docs/Mozilla/Firefox_OS/Add-ons/Review_criteria) &#40;ако вашата содржина на Marketplace е додаток за Firefox OS&#41;, и до [Условите за употреба](https://www.mozilla.org/about/legal/acceptable-use). Дополнително, Firefox Marketplace бара сите апликации да бидат рангирани од страна на Меѓународната коалиција за рангирање според возраст (International Age Rating Coalition, „IARC“). Програмерите на Firefox Marketplace можат да пристапат до алатката на IARC за сертификати за рангирање бесплатно, како дел од процесот за поднесување апликации. IARC е трета страна, а со користење на нивната алатка за сертификати за рангирање, се согласувате да се придржувате до [Политиката на приватност на IARC](https://www.globalratings.com/IARCPRODClient/privacypolicy.aspx) и [Условите за користење на IARC](https://www.globalratings.com/IARCPRODClient/termsofuse.aspx). 


## Сметки

Потребна е [Сметка за Firefox](https:accounts.firefox.com) за поднесување содржини од Marketplace на Firefox Marketplace. Вие сте одговорни за сите активности на вашата сметка и се согласувате да се придржувате до [Условите за користење на Сметки за Firefox ](https://www.mozilla.org/about/legal) и [Изјавата за приватност](https://www.mozilla.org/privacy/firefox-cloud).


## Рангирања и статистика за апликации

Firefox Marketplace им овозможува на крајните корисници коишто инсталираат содржини од Marketplace да ги рангираат и коментираат тие содржини. Mozilla може да ви обезбеди вкупна статистика за вашите содржини на Marketplace. Може да се користи подгрупа од овие информации за да се одреди поставеноста на содржините на Marketplace во Firefox Marketplace и таа може да се прикажува јавно во Firefox Marketplace и преку нашите меѓуврски за програмирање апликации (API). Иако Mozilla ќе има пристап до овие податоци, одредени функции на Firefox Marketplace ви овозможуваат да ги задржите некои од необработените статистички податоци како приватни, без да се споделуваат со другите програмери и корисници.


## Повлекувања, отстранувања и прекинување

### Отстранување од вас

Секоја ваша содржина на Marketplace може да ја отстраните за да спречите идна дистрибуција преку Firefox Marketplace во секое време, но мора да се придржувате до овие Услови и до договорот со вашите крајни корисници. Се согласувате дека отстранувањето содржини на Marketplace заради спречување идна дистрибуција преку Firefox Marketplace нема (а) да влијае врз правата за лиценца на корисниците кои претходно ја купиле или преземале содржината од Marketplace, (б) да ги отстрани вашите содржини на Marketplace од компјутерите на корисниците, од хардверот или од другите уреди или од кој било дел на Firefox Marketplace каде што претходно преземените апликации биле складирани во име на корисниците (ако ги има), или (в) нема да ја смени вашата обврска да испорачате или да обезбедите поддршка за таквите содржини на Marketplace или услуги што биле претходно купени или преземени од страна на корисниците.

Mozilla нема да задржи никаков дел од содржините на Marketplace што сте ги отстраниле од Firefox Marketplace и за кои сте доставиле писмено известување до Mozilla дека таквото отстранување било поради (i) навод за прекршување или вистинско прекршување на некое авторско право, трговска марка, трговска тајна, препознатлив изглед, патент или друго право на интелектуална сопственост на некое лице, (ii) навод за клевета или вистинска клевета, (iii) навод за прекршување или вистинско прекршување на правото на публицитет или приватност на некоја трета страна или (iv) навод или утврдување дека таквите содржини на Marketplace не се усогласени со применливиот закон. Ако вашите содржини на Marketplace се отстранат од Firefox Marketplace поради прекршување, клевета, повреда на правата на публицитет или приватност или на применливиот закон според горенаведеното, на сите крајни корисници што купиле такви содржини од Marketplace во тек на 60-те дена пред датумот на отстранувањето, ќе им го рефундирате износот што го платиле за тие содржини од Marketplace.

Доколку ги отстранувате сите ваши содржини од Firefox Marketplace, може да ги прекинете овие Услови доставувајќи писмено известување за прекинувањето до Mozilla најмалку 30 дена пред прекинувањето. Сите ваши обврски согласно овие Услови, а во врска со вашите содржини на Marketplace ќе опстанат по прекинувањето на овие Услови, вклучително и вашата обврска во однос на неисплатените рефундирања, какви било претставувања и гаранции и обврската за обесштетување на Mozilla.


### Отстранувања од страна на Mozilla

Mozilla има право (но не и обврска), по сопствена дискреција да ги отстрани сите содржини за коишто разумно смета дека прекршуваат некоја политика на Mozilla или содржини што се на каков било начин штетни или непожелни.

Без ограничување на горенаведеното, доколку ја известите Mozilla или на друг начин дознае и утврди по сопствена дискреција дека која било содржина на Marketplace или дел од неа (вклучително некоја трговска марка, лого или друга карактеристика на брендот поврзана со таквата содржина на Marketplace): (а) ги прекршува нашите [критериуми за преглед на пазарот](https://developer.mozilla.org/en-US/Marketplace/Publishing/Marketplace_review_criteria), [критериумите за преглед на додаток за Firefox OS](https://developer.mozilla.org/en-US/docs/Mozilla/Firefox_OS/Add-ons/Review_criteria), [Условите за употреба](https://www.mozilla.org/about/legal/acceptable-use) или друга политика на Firefox Marketplace; (б) може да создаде одговорност за Mozilla или кој било друг; или (в) ги прекршува овие Услови, тогаш Mozilla може да спречи поставување на содржините на Firefox Marketplace, да ги отстрани содржините од Firefox Marketplace, да ги означи, филтрира или измени поврзаните материјали (вклучително, но без ограничување на описи, слики од екран или метаподатоци), да ги рекласифицира содржините на Marketplace или да преземе други корективни мерки по сопствена дискреција. 

Повеќе информации околу тоа како да нè известите во врска со прекршување авторски права или заштитни знаци, може да најдете [овде](https://www.mozilla.org/about/legal/report-abuse/).

Mozilla може да ги суспендира или прекине овие Услови со вас во секое време, доколку повеќе не го нуди Firefox Marketplace или доколку Mozilla смета дека сте ги прекршиле политиките или овие Услови.


## Лиценци

Mozilla ве охрабрува да ги направите вашите содржини на Marketplace достапни под лиценца за софтвер со отворен код, како што е лиценцата MPL за изворен код и лиценцата Creative Commons за креативни дела. 

На Mozilla и нејзините партнери им доделувате неексклузивна лиценца важечка во целиот свет и без надомест за авторски права, со можност за подлиценцирање, пренослива лиценца со сите ваши права потребни за да се направат содржините на Marketplace и поврзаните Карактеристики на брендот достапни во врска со Firefox Marketplace, пазари на трети страни, како и на сите уреди што поддржуваат содржини од Marketplace. За појаснување, без ограничување на горенаведеното, оваа лиценца значи дека можеме да ги дистрибуираме и промовираме вашите содржини на Marketplace за да може (a) да се откриваат и инсталираат од страна на корисниците директно од Firefox Marketplace (b) да се достапни за преземање/дистрибуција од пазари на трети страни и да се откриваат и инсталираат од корисници од такви пазари на трети страни што дистрибуираат содржини од Marketplace, и (c) да бидат претходно инсталирани од партнерите на Mozilla на уреди со Firefox OS, како и да се откриваат и користат како претходно инсталирани содржини на таквите уреди со Firefox OS. До содржините на Marketplace може да се пристапува од секоја платформа што поддржува извршување отворени веб-технологии и од повеќе уреди, како што се телефони, таблет-компјутери, десктоп-компјутери и телевизори.

На партнерите на Mozilla им доделувате неексклузивна лиценца важечка во целиот свет и без надомест за авторски права, со можност за подлиценцирање, пренослива лиценца со сите ваши права потребни за да се направат содржините на Marketplace и поврзаните Карактеристики на брендот достапни во врска со Firefox Marketplace, пазари на трети страни, како и на сите уреди што поддржуваат содржини од Marketplace. Доколку е применливо, горенаведената лиценца го вклучува правото (но не и обврската) на партнерите на Mozilla за претходно инсталирање такви содржини од Marketplace на уреди со Firefox OS и за обезбедување содржини од Marketplace во врска со услугите достапни преку уреди со Firefox OS.

На Mozilla и нејзините партнери и на нивните соодветни партнери за дистрибуција им доделувате неексклузивна лиценца важечка во целиот свет и без надомест за авторски права, со можност за подлиценцирање, за користење на Карактеристиките на брендот поврзани со вашите содржини на Marketplace во рекламни, продажни и промотивни материјали поврзани со содржините на Marketplace.

Меѓу Mozilla и вас, секоја страна ќе го има секое право, право на сопственост и интерес, вклучително сите права на интелектуална сопственост, во врска со карактеристиките на својот бренд. Освен до ограничениот степен изречно наведен во овие Услови, ниту една страна не доделува ниту пак другата страна стекнува какво било право, право на сопственост или интерес (вклучително каква било индиректна лиценца) во или за кои било карактеристики на брендот на другата страна. Ништо во овие Услови не ви дава право да ги користите трговските имиња на Mozilla, нејзините заштитни знаци, услужни марки, логоа, имиња на домени или други препознатливи карактеристики на брендот.


## Публицитет

Mozilla и нејзините партнери може да ги вклучат карактеристиките на вашиот бренд, слики од екран, видеа и презентации на вашите содржини на Marketplace и какви било содржини што се содржани во, до кои се пристапува преку или кои се пренесуваат преку Marketplace Content, во презентации, рекламни материјали, рекламни настани, програмерски настани, финансиски извештаи, списоци со веб-локации (вклучително и врски до вашата веб-локација), дигитални и печатени соопштенија (како што се друштвени медиуми, билтени, блогови, веб-страници, соопштенија за печат, брошури итн.), списоци за пакувања и клиенти (вклучително, но без ограничување на списоци со клиенти објавени на веб-лoкациите на Mozilla) со цел рекламирање на Firefox Marketplace, Firefox OS, рекламирање на производите и услугите на Mozilla или објавување на вашите содржини на Marketplace.


## Изјави и гаранции

Вие изјавувате и гарантирате дека:

1. Ги имате и ќе ги одржувате сите потребни права за поставување, прикажување, изведување, користење, репродуцирање и емитување на вашите содржини на Marketplace во целиот свет, како и правата за овластување други страни (вклучително и Mozilla) да го спроведуваат горенаведеното;
2. Ако вашите содржини на Marketplace содржат какви било трговски идентификатори какви што се трговска марка, услужна марка или препознатливи карактеристики, имате законски права да ги користите и да го овластите користењето на илустрациите, дизајнот, амблемите, имињата и другите елементи во целиот свет.
3. Колку што знаете, описите и другите податоци што ги обезбедувате за содржините на Marketplace се вистинити; и
4. Вашите содржини на Marketplace се придружени со договор до кој може да се пристапи и во којшто се опишани правата на корисниците на содржините.

## Одрекување од гаранции

FIREFOX MARKETPLACE Е ОБЕЗБЕДЕН „КАКО ШТО Е“. MOZILLA, НЕЈЗИНИТЕ СОРАБОТНИЦИ, ДАВАТЕЛИ НА ЛИЦЕНЦИ И ДИСТРИБУТЕРИ НЕ СЕ ОДГОВОРНИ ЗА НИКАКВИ ГАРАНЦИИ, ДИРЕКТНИ ИЛИ ИНДИРЕКТНИ, ВКЛУЧИТЕЛНО НО БЕЗ ОГРАНИЧУВАЊЕ НА ИНДИРЕКТНИ ГАРАНЦИИ ЗА ПРОДАЖБА НА ПАЗАР, ЗА СООДВЕТНОСТ ЗА ОДРЕДЕНА НАМЕНА И ЗА НЕПОВРЕДУВАЊЕ НА ПРАВА. НЕКОИ ЈУРИСДИКЦИИ НЕ ДОЗВОЛУВААТ ИСКЛУЧУВАЊЕ ИЛИ ОГРАНИЧУВАЊЕ НА ИНДИРЕКТНИТЕ ГАРАНЦИИ, ТАКА ШТО ОВА ОДРЕКУВАЊЕ МОЖЕ ДА НЕ ВАЖИ ЗА ВАС.


## Ограничување на одговорност

ЈАСНО РАЗБИРАТЕ И СЕ СОГЛАСУВАТЕ ДЕКА, ОСВЕН КАКО ШТО СЕ БАРА СО ЗАКОН, MOZILLA, НЕЈЗИНИТЕ СОРАБОТНИЦИ, ДАВАТЕЛИ НА ЛИЦЕНЦИ, ФИЛИЈАЛИ, ПАРТНЕРИ И ДИСТРИБУТЕРИ НЕМА ДА БИДАТ ОДГОВОРНИ ПРЕД ВАС ПОД КАКВА БИЛО ТЕОРИЈА ЗА ОДГОВОРНОСТ ЗА КАКВИ БИЛО ИНДИРЕКТНИ, ПОСЕБНИ, СЛУЧАЈНИ, ПОСЛЕДИЧНИ ИЛИ КАЗНЕНИ ШТЕТИ ШТО БИ МОЖЕЛЕ ДА БИДАТ ПРЕДИЗВИКАНИ ОД ВАС, ВКЛУЧИТЕЛНО И ЗА КАКВИ БИЛО ЗАГУБИ НА ПОДАТОЦИ, БЕЗ РАЗЛИКА ДАЛИ MOZILLA ИЛИ НЕЈЗИНИТЕ ПРЕТСТАВНИЦИ БИЛЕ СОВЕТУВАНИ ИЛИ ТРЕБАЛО ДА ЗНААТ ЗА МОЖНОСТА ЗА ПОЈАВУВАЊЕ НА ТАКВИ ЗАГУБИ. ВКУПНАТА ОДГОВОРНОСТ НА MOZILLA КОН ВАС ЗА КАКВИ БИЛО ШТЕТИ ШТО ПРОИЗЛЕГУВААТ ОД ИЛИ СЕ ПОВРЗАНИ СО ОВИЕ УСЛОВИ ВО НИКОЈ СЛУЧАЈ НЕМА ДА НАДМИНЕ (i) 100 $ ИЛИ (ii) ДА ГИ НАДМИНЕ ВКУПНИТЕ ИЗНОСИ ШТО ВИ БИЛЕ ИСПЛАТЕНИ ОД MOZILLA ВО ДВАНАЕСЕТТЕ МЕСЕЦИ ПРЕД ПРВИЧНОТО ИЗВЕСТУВАЊЕ ЗА КАКВО БИЛО ПОБАРУВАЊЕ.  НЕКОИ ЈУРИСДИКЦИИ НЕ ДОЗВОЛУВААТ ИСКЛУЧУВАЊЕ ИЛИ ОГРАНИЧУВАЊЕ НА ОДРЕДЕНИ ВИДОВИ ОДГОВОРНОСТ, ТАКА ШТО ОВА ОДРЕКУВАЊЕ МОЖЕ ДА НЕ ВАЖИ ЗА ВАС.


## Ослободување; Обесштетување

Ги ослободувате Mozilla, нејзините претставници, вработени, застапници и наследници од побарувања и барања за отштета од секаков вид или природа, што произлегуваат од или се поврзани со какви било спорови со други корисници, како и со програмери на Marketplace Content.

Доколку трета страна поднесе побарување против Mozilla во врска со вашето користење на Firefox Marketplace или со вашите содржини на Marketplace, ќе ја браните и чувате од штета Mozilla од и против какви било побарувања за отштета, загуби и трошоци (вклучително разумни судски трошоци и надоместоци) поврзани со таквите побарувања.


## Општи правни услови

Овие Услови го сочинуваат целиот правен договор меѓу вас и Mozilla и го регулираат вашето користење на Firefox Marketplace и целосно ги надвладуваат сите претходни договори меѓу вас и Mozilla во врска со Firefox Marketplace, освен ако посебно сте се договориле и потпишале договор со Mozilla за Firefox Marketplace („Посебен договор“), а во тој случај ќе преовладува Посебниот договор. Ништо во овие Услови не ви дава какво било право да ги користите трговските марки, трговските имиња, услужните марки или препознатливите карактеристики на Mozilla или нејзините даватели на лиценци и Mozilla со ова ги задржува сите права, права на сопственост и интерес за нив. За повеќе информации околу нашите трговски марки, посетете го делот „Trademark and Logo Usage Policies“ (Политики на користење трговска марка и лого).

Се согласувате дека доколку Mozilla не искористи или примени некое законско право или правен лек содржано во овие Услови (или од кои Mozilla има придобивка согласно некој применлив закон), тоа нема да се смета за формално откажување од правата на Mozilla и дека Mozilla сè уште ќе може да ги користи тие права или правни лекови.

Доколку некој суд што има надлежност да одлучува по ова прашање, пресуди дека некоја одредба од овие Услови е неважечка, тогаш таа одредба ќе се отстрани од овие Услови без да влијае врз преостанатите Услови. Преостанатите одредби од овие Услови ќе продолжат да важат и да се спроведуваат.
ОГРАНИЧУВАЊА ЗА ИЗВОЗ. ВАШЕТО ДИСТРИБУИРАЊЕ СОДРЖИНИ ОД MARKETPLACE НА FIREFOX MARKETPLACE МОЖЕ ДА ПОДЛЕЖИ НА ЗАКОНИТЕ И ПРОПИСИТЕ ЗА ИЗВОЗ НА СОЕДИНЕТИТЕ АМЕРИКАНСКИ ДРЖАВИ. МОРА ДА СЕ ПРИДРЖУВАТЕ ДО СИТЕ ДОМАШНИ И МЕЃУНАРОДНИ ЗАКОНИ И ПРОПИСИ ЗА ИЗВОЗ ШТО ВАЖАТ ЗА ВАШЕТО ДИСТРИБУИРАЊЕ СОДРЖИНИ НА MARKETPLACE. ОВИЕ ЗАКОНИ ОПФАЌААТ ОГРАНИЧУВАЊА НА ДЕСТИНАЦИИ, КОРИСНИЦИ И КРАЈНА УПОТРЕБА.

Ако ви е обезбедена преведена копија од верзијата на англиски јазик на овие Услови, се согласувате дека таквата преведена копија ви е обезбедена само за полесно разбирање. Во случај на конфликт меѓу преведена верзија на овие Услови и верзијата на англиски јазик, ќе важи верзијата на англиски јазик.

Правата што ги добивате со овие Услови не смеете да ги доделувате или пренесувате без претходно писмено одобрение од Mozilla. Не ви е дозволено да ги префрлувате на други лица вашите одговорности или обврски што произлегуваат од овие Услови, без претходно писмено одобрение од Mozilla.

## Надлежно право и јурисдикција

ОВИЕ УСЛОВИ И ВАШИОТ ОДНОС СО MOZILLA СОГЛАСНО ОВИЕ УСЛОВИ ЌЕ БИДАТ РЕГУЛИРАНИ СО ЗАКОНИТЕ НА ДРЖАВАТА КАЛИФОРНИЈА ВО СОЕДИНЕТИТЕ АМЕРИКАНСКИ ДРЖАВИ, БЕЗ ОГЛЕД НА НЕЈЗИНИТЕ ОДРЕДБИ ЗА КОНФЛИКТ НА ЗАКОНИ. Вие и Mozilla се согласувате секое правно прашање што произлегува од овие Услови да го решавате и поднесувате до ексклузивната јурисдикција на судовите со седиште во округот Санта Клара, во државата Калифорнија. Без оглед на ова, се согласувате дека Mozilla сè уште ќе може да бара правни лекови за судски наредби (или еквивалентен тип на итно правно олеснување) во која било јурисдикција.

