30 Οκτωβρίου 2013

Το αρχικό αυτό τμήμα αποτελεί μια περίληψη των όρων που ακολουθούν. Παρέχεται ως βοήθημα – αλλά βεβαιωθείτε ότι θα διαβάσετε ολόκληρο το έγγραφο, διότι η συμφωνία σας με τους όρους του υποδηλώνει ότι τους αποδέχεστε όλους και όχι μόνον την παρούσα περίληψη:

1. Πρέπει να έχετε κλείσει τουλάχιστον τα 18 για να είστε Δημιουργός Περιεχομένου Καταστήματος Εφαρμογών (Marketplace Content Developer), διαφορετικά θα πρέπει οι γονείς σας να συναινέσουν, να επιβλέψουν και να συναλλάσσονται εκ μέρους σας με τις υπηρεσίες μας.
2. Πρέπει να συμμορφώνεστε με όλους τους εφαρμοστέους όρους και τις πολιτικές, συμπεριλαμβανομένων των κατευθυντηρίων οδηγιών σχετικά με την προστασία προσωπικών δεδομένων και το περιεχόμενο.
3. Μπορούμε να αφαιρέσουμε το Περιεχόμενό σας του Marketplace από το Firefox Marketplace εάν το κρίνουμε επιβλαβές ή ανάρμοστο ή εάν εσείς παραβιάσετε τις πολιτικές μας ή τους παρόντες Όρους.
4. Είστε αποκλειστικά υπεύθυνοι για το Περιεχόμενο του Marketplace που έχετε δημιουργήσει, που σημαίνει ότι εσείς έχετε την ευθύνη για τους κανονισμούς εξαγωγής, τη συμμόρφωση με τους νόμους, τις επιστροφές χρημάτων και την υποστήριξη. Εάν πωλείτε το Περιεχόμενο του Marketplace που έχετε δημιουργήσει, τότε είστε επίσης υπεύθυνοι για τους φόρους, την τιμολογιακή πολιτική και τις επιστροφές χρημάτων. Εάν χρησιμοποιείτε το ολοκληρωμένο σύστημα πληρωμών μας, τότε οι φορείς ολοκληρωμένης διαχείρισης πληρωμών μπορεί να συμφωνήσουν να αναλάβουν για σας τις πωλήσεις/το ΦΠΑ, τις επιστροφές χρημάτων καθώς και άλλα ζητήματα συνδεόμενα με τις πληρωμές.
5. Μην κάνετε τίποτα παράνομο ή κάτι που θα μπορούσε να βλάψει εμάς ή άλλους.
6. Δεν φέρουμε την ευθύνη για την χρήση που εσείς θα κάνετε στο Firefox Marketplace, το δικό σας Περιεχόμενο του Marketplace ή τις ενέργειες άλλων χρηστών, συμπεριλαμβανομένων άλλων Δημιουργών Περιεχομένου.
7. Παραμένετε υπεύθυνοι για το δικό σας Περιεχόμενο του Marketplace όπως και τη χρήση ή εσφαλμένη χρήση του Firefox Marketplace.

## Εισαγωγή

Η εταιρία Mozilla Corporation, με έδρα στη διεύθυνση 331 E. Evelyn Avenue, Mountain View, CA 94041, Ηνωμένες Πολιτείες Αμερικής (“Mozilla”, “εμείς” ή “εμάς”) έχει ως έργο την προαγωγή των επιλογών και της καινοτομίας στο διαδίκτυο. Για τον σκοπό αυτό, δημιουργήσαμε το “Firefox Marketplace” – έναν ανοικτό στο κοινό ιστότοπο που σας επιτρέπει να διανέμετε το Περιεχόμενο του Marketplace που δημιουργήσατε σε χρήστες για χρήση στις συσκευές τους.

## Ορισμοί

Ως Δημιουργός Περιεχομένου, μπορείτε να διανέμετε Πρόσθετα (Add-ons) ή Εφαρμογές Ιστού (Apps) (που μαζί θα καλούνται “Περιεχόμενο Marketplace”) μέσω του Firefox Marketplace:

- Τα “Πρόσθετα” (Add-ons) είναι επεκτάσεις, θέματα, παροχείς αναζήτησης, λεξικά και πακέτα γλώσσας που σας επιτρέπουν να επεκτείνετε την λειτουργικότητα του περιηγητή ιστού Firefox.
- Οι “Εφαρμογές Ιστού” (Apps) είναι εφαρμογές που έχουν δημιουργηθεί με την χρήση ανοικτών τεχνολογιών διαδικτύου και μπορούν να τρέξουν σε πολλαπλές πλατφόρμες.

## Όροι που Διέπουν την Από Μέρους σας Χρήση του Firefox Marketplace

Ως δημιουργός περιεχομένου, είστε ευπρόσδεκτοι να κάνετε χρήση του Firefox Marketplace για να διευκολύνετε την διανομή του δικού σας Περιεχομένου του Marketplace. Η από μέρους σας χρήση του Firefox Marketplace υπόκειται στους όρους και τις συνθήκες της παρούσας Συμφωνίας Δημιουργού Περιεχομένου, τους [Όρους Χρήσης του Firefox Marketplace](/media/docs/terms/el.html), καθώς και τις συναφείς πολιτικές του Firefox Marketplace που αναφέρονται στην παρούσα συμφωνία και εμφανίζονται στο Firefox Marketplace, καθεμία από τις οποίες ενσωματώνεται μέσω αναφοράς στο παρόν (που συλλογικά θα καλούνται οι “Όροι”).

## Αποδοχή των Όρων

Χρησιμοποιώντας το Firefox Marketplace, συμφωνείτε ότι έχετε κλείσει τα 18 ή ότι ενεργείτε με την συγκατάθεση και υπό την επίβλεψη του γονέα σας, όπως και ότι διαθέτετε πλήρη νομιμοποίηση, ικανότητα και αρμοδιότητα να αποδεχτείτε τους παρόντες Όρους για τον εαυτό σας ή, κατά περίπτωση, τον εργοδότη σας ή οποιοδήποτε άλλο νομικό πρόσωπο εκπροσωπείτε.

Καθώς καινοτομούμε και εισάγουμε νέα χαρακτηριστικά για το Firefox Marketplace, οι παρόντες Όροι ενδέχεται να χρειαστεί να μεταβληθούν. Διατηρούμε το δικαίωμα να μεταβάλουμε τους παρόντες Όρους κατά την αποκλειστική μας κρίση ενώ εάν προβούμε σε αλλαγές θα σας ενημερώσουμε εκ των προτέρων. 

## Πολιτική Προστασίας Προσωπικών Δεδομένων του Firefox Marketplace

Θα σας ζητηθεί να δώσετε πληροφορίες στην Mozilla σχετικά με τον εαυτό σας (όπως, για παράδειγμα, τα στοιχεία ταυτότητας ή επικοινωνίας σας) ως μέρος της διαδικασίας εγγραφής σας και της χρήσης του Firefox Marketplace από εσάς ως Δημιουργό Περιεχομένου (Developer). Θα αντιμετωπίζουμε τις πληροφορίες που μας παρέχετε όπως αναφέρεται στην [Πολιτική Προστασίας Προσωπικών Δεδομένων του Firefox Marketplace](/media/docs/privacy/el.html). Ορισμένες λειτουργίες του Firefox Marketplace βασίζονται σε υπηρεσίες παρεχόμενες από τρίτους. Για παράδειγμα χρησιμοποιούμε τρίτους παροχείς για να δημιουργούμε βαθμολογίες εφαρμογών και για να επεξεργαζόμαστε τις πληρωμές για εφαρμογές. Συμφωνείτε ότι οποιεσδήποτε πληροφορίες παρέχονται σε αυτούς τους τρίτους παροχείς θα είναι πάντα ακριβείς, σωστές και ενημερωμένες. Οι τρίτοι παροχείς έχουν τις δικές τους πολιτικές προστασίας προσωπικών δεδομένων και τους δικούς τους όρους χρήσης, τα οποία σας συνιστούμε ανεπιφύλακτα να διαβάσετε.

## Διαχείριση του Firefox Marketplace

Στις σχέσεις σας με τη Mozilla, έχετε την αποκλειστική ευθύνη για το δικό σας Περιεχόμενο του Marketplace. Επειδή πρέπει να έχουμε την δυνατότητα να διαχειριζόμαστε το Firefox Marketplace (μεταξύ άλλων και για την αποφυγή καταχρήσεων), η εισαγωγή και η εμφάνιση οποιουδήποτε Περιεχομένου του Marketplace στο Firefox Marketplace υπόκειται στην αποκλειστική κρίση της Mozilla. Η Mozilla, η κοινότητά ή οι τρίτοι παροχείς της Mozilla της έχουν το δικαίωμα ανά πάσα στιγμή να εξετάζουν ή να ελέγχουν οποιοδήποτε δικό σας Περιεχόμενο του Marketplace για να διαπιστώνουν εάν συμμορφώνεται με τους παρόντες Όρους και τυχόν άλλες εφαρμοστέες πολιτικές.

Παρότι ενδέχεται να μπορείτε να προσδιορίσετε στο κατάστημα ποιάς χώρας θα επιθυμούσατε να διανέμεται το Περιεχόμενο του Marketplace που έχετε δημιουργήσει, αναγνωρίζετε ότι το Firefox Marketplace είναι σχεδιασμένο έτσι που να επιτρέπει πρόσβαση από οποιαδήποτε συσκευή που έχει την δυνατότητα λειτουργίας τεχνολογίας ανοικτού δικτύου και επί του παρόντος δεν επιτρέπει την επιλογή παράδοσης Περιεχομένου του Marketplace σε συγκεκριμένες συσκευές.

Είστε αποκλειστικά υπεύθυνοι για τη σχέση ανάμεσα σε εσάς και τους τελικούς χρήστες του Περιεχομένου του Marketplace που έχετε δημιουργήσει.

## Πληρωμές

Μπορείτε να επιλέξετε να παρέχετε το δικό σας Περιεχόμενο του Marketplace δωρεάν.

Εάν επιθυμείτε να χρεώνετε ένα ποσό για το Περιεχόμενο του Marketplace που έχετε δημιουργήσει, μπορείτε να το κάνετε χρησιμοποιώντας είτε το ολοκληρωμένο σύστημα διαχείρισης πληρωμών του Firefox Marketplace είτε το δικό σας σύστημα διαχείρισης πληρωμών. Σε κάθε περίπτωση, η Mozilla δεν αναλαμβάνει καμία υποχρέωση εγγεγραμμένων εμπόρων ή άλλου είδους αναφορικά με το δικό σας Περιεχόμενο του Marketplace.

Εάν επιλέξετε να χρησιμοποιήσετε το ολοκληρωμένο σύστημα διαχείρισης πληρωμών, τότε θα χρειαστεί να εγγραφείτε για τη δημιουργία ενός λογαριασμού πληρωμών με τον αντίστοιχο φορέα ολοκληρωμένης διαχείρισης πληρωμών. Όπως ο όρος χρησιμοποιείται εδώ, ο “λογαριασμός πληρωμών” θα έχει την έννοια ενός λογαριασμού που θα εκδοθεί από έναν φορέα ολοκληρωμένης διαχείρισης πληρωμών σε εσάς κατ’ εφαρμογή μιας ξεχωριστής συμφωνίας μεταξύ σας, με την οποία θα εξουσιοδοτείται ο φορέας ολοκληρωμένης διαχείρισης πληρωμών να εισπράττει και να μεταβιβάζει τις πληρωμές που αφορούν το Περιεχόμενο του Marketplace που πωλείται μέσω του Firefox Marketplace εκ μέρους σας. Το σύστημα διαχείρισης πληρωμών μας μπορεί να σας προσφέρει διαφορετικούς διαχειριστές πληρωμών σε διάφορες περιοχές – ένας κατάλογος των φορέων ολοκληρωμένης διαχείρισης πληρωμών και των συνήθων όρων τους υπάρχει [εδώ](/media/docs/pay-providers/all.html?v1). Όταν κάνετε χρήση ενός φορέα ολοκληρωμένης διαχείρισης πληρωμών, στον βαθμό που αυτό είναι απαραίτητο προκειμένου ο συγκεκριμένος φορέας διαχείρισης πληρωμών να μπορέσει να σας παρέχει τις υπηρεσίες του, μας εξουσιοδοτείτε να γνωστοποιήσουμε τα στοιχεία σας στον φορέα διαχείρισης πληρωμών. Οι φορείς διαχείρισης πληρωμών είναι τρίτοι και, κατά συνέπεια, χρησιμοποιώντας τις υπηρεσίες τους, συμφωνείτε να συμμορφώνεστε με τις Πολιτικές τους Προστασίας Προσωπικών Δεδομένων και με τους Όρους Παροχής Υπηρεσιών τους.

Εάν επιλέξετε να κάνετε χρήση του ολοκληρωμένου συστήματος πληρωμών του Firefox Marketplace, θα χρεώνεστε επίσης ένα τέλος συναλλαγής για τις αγορές από τελικούς ς χρήστες του Περιεχομένου στο Marketplace που έχετε δημιουργήσει. Μπορείτε να ενημερωθείτε για τον ισχύοντα κατάλογο χρεώσεων [εδώ](https://developer.mozilla.org/docs/Apps/Marketplace_Payments). Διατηρούμε το δικαίωμα της τροποποίησης των χρεώσεων από καιρό σε καιρό κατά την αποκλειστική μας κρίση.

Εάν πουλάτε το Περιεχόμενο του Marketplace που έχετε δημιουργήσει, τότε έχετε επίσης την ευθύνη για τους φόρους (συμπεριλαμβανομένων των φόρων πωλήσεων/ΦΠΑ), την τιμολόγηση, τις επιστροφές χρημάτων καθώς και τυχόν άλλες υποχρεώσεις πληρωμών. Εάν κάνετε χρήση του ολοκληρωμένου συστήματος πληρωμών, τότε ο φορέας ολοκληρωμένης διαχείρισης πληρωμών μπορεί να συμφωνήσει να αναλάβει εκείνος τις πληρωμές των φόρων επί των πωλήσεων/ΦΠΑ, τις υποχρεώσεις σας αναφορικά με εγγεγραμμένους εμπόρους, τις επιστροφές χρημάτων καθώς και άλλα συνδεόμενα με πληρωμές ζητήματα αντί για εσάς. Οι τιμές σας, οι επιστροφές χρημάτων, οι φόροι επί των πωλήσεων/ο ΦΠΑ που χρωστάτε καθώς και τα υπόλοιπα συνδεόμενα με πληρωμές ζητήματα αφορούν αποκλειστικά εσάς, το φορέα διαχείρισης πληρωμών και τους αγοραστές του Περιεχομένου Marketplace σας.

Εάν κάνετε χρήση του δικού σας συστήματος διαχείρισης πληρωμών, τότε εσείς ή ο δικός σας φορέας διαχείρισης πληρωμών θα είστε ο εγγεγραμμένος έμπορος αναφορικά με την πώληση του Περιεχομένου Marketplace που έχετε δημιουργήσει, αναλόγως της φύσης της σχέσης σας με το φορέα διαχείρισης πληρωμών σας.

## Φόροι

Δεδομένου ότι είστε εσείς, και όχι η Mozilla, που πουλάτε το Περιεχόμενο του Marketplace που έχετε δημιουργήσει σε τελικούς χρήστες του Firefox Marketplace, εσείς έχετε και την ευθύνη να διαπιστώσετε εάν η χρέωση κάποιου ποσού σε κάθε χρήστη που θα κατεβάζει το Περιεχόμενο του Marketplace σας υπόκειται σε φορολόγηση και ποιός είναι ο εφαρμοστέος φορολογικός συντελεστής. Επιπροσθέτως, έχετε την ευθύνη της καταβολής των φόρων στην αρμόδια φορολογική αρχή, βάσει της σχετικής συναλλαγής.

Εάν χρησιμοποιείτε το ολοκληρωμένο σύστημα διαχείρισης πληρωμών του Firefox Marketplace, οι φορείς ολοκληρωμένης διαχείρισης πληρωμών μπορεί να σας προσφέρουν τις υπηρεσίες τους σε σχέση με την εξακρίβωση και την καταβολή των οφειλόμενων φόρων επί των πωλήσεων ή/και του ΦΠΑ εκ μέρους σας. Η Mozilla δεν έχει καμία φορολογική υποχρέωση απέναντί σας αναφορικά με οποιοδήποτε Περιεχόμενο του Marketplace, μεταξύ άλλων, και χωρίς κανένα περιορισμό, για την παρακολούθηση και επεξεργασία πληρωμών, την επαλήθευση εξοφλημένων ή πληρωμένων στο παρελθόν μεταφορών περιεχομένου, την τήρηση αρχείων πληρωμών ή την καταβολή, αναφορά ή χρέωση πωλήσεων, την χρήση ή είσπραξη φόρων. Παρακαλούμε δείτε τις [Συχνές Ερωτήσεις για Θέματα Φορολογίας της Mozilla](https://developer.mozilla.org/docs/Apps/Marketplace_Payments/Tax_FAQ) για περισσότερες πληροφορίες και βεβαιωθείτε ότι θα συμβουλευτείτε τον δικηγόρο σας ή το φοροτεχνικό σας συμβούλιο προκειμένου να εξακριβώσετε εάν οφείλετε να εισπράττετε και να καταβάλλετε φόρους.

## Επιστροφές χρημάτων

Έχετε την ευθύνη για τυχόν επιστροφές χρημάτων, υποχρεωτικές ακυρώσεις χρεώσεων ή άλλες πληρωμές προς αγοραστές του Περιεχομένου Marketplace σας, σε συμμόρφωση με το εφαρμοστέο δίκαιο.

Εάν χρησιμοποιήσετε το ολοκληρωμένο σύστημα διαχείρισης πληρωμών του Firefox Marketplace, τότε με το παρόν συγκατατίθεστε στα ακόλουθα:

1. Με το παρόν εξουσιοδοτείτε τη Mozilla και τους συνεργάτες μας να προσφέρουμε στον αγοραστή μια πλήρη επιστροφή της τιμής του Περιεχομένου Marketplace εκ μέρους σας εάν ο αγοραστής ζητήσει αυτήν την επιστροφή εντός 30 λεπτών από την στιγμή της αγοράς ή εντός μεγαλύτερου χρονικού διαστήματος (εάν αυτό απαιτείται από το εφαρμοστέο δίκαιο). Μετά από αυτό το χρονικό διάστημα, τα αιτήματα για επιστροφή χρημάτων μπορεί να εγκρίνονται ή να απορρίπτονται, ανάλογα με την αιτιολόγησή τους. Επιστροφές μπορεί να πραγματοποιούνται μετά την 30λεπτη περίοδο επιστροφών εάν το Περιεχόμενό σας διαπιστωθεί ότι είναι ελαττωματικό, περιέχει κακόβουλο λογισμικό (malware), παραβιάζει τις πολιτικές μας (μεταξύ άλλων τα [κριτήρια ελέγχου του marketplace μας](https://developer.mozilla.org/docs/Apps/Marketplace_review_criteria)), δεν είναι διαθέσιμο ή δεν αποδίδει όπως αναφέρεται ότι αποδίδει, και
2. Η Mozilla μπορεί να ερευνά και να αποφασίζει την λήψη κατάλληλων μέτρων σε περίπτωση αφύσικα μεγάλων αριθμών αιτημάτων επιστροφών για κάποιο συγκεκριμένο είδος Περιεχομένου Marketplace με σκοπό τη διασφάλιση της ποιότητάς του και της ακρίβειας της σχετικής καταχώρισης.

## Υποστήριξη

Έχετε την αποκλειστική ευθύνη της παροχής εύλογης τεχνικής υποστήριξης στους τελικούς χρήστες ενώ επίσης θα διαθέτετε τα σχετικά στοιχεία επικοινωνίας για θέματα τεχνικής υποστήριξης (μεταξύ άλλων, εμφανίζοντάς τα σε κάθε σελίδα περιγραφής Περιεχομένου Marketplace) για σκοπούς υπηρεσιών υποστήριξης πελατών. Η μη παροχή επαρκούς υποστήριξης για το Περιεχόμενο ή τα Περιεχόμενα Marketplace που έχετε δημιουργήσει μπορεί να έχει ως αποτέλεσμα την χαμηλή βαθμολογία του Περιεχομένου ή των Περιεχομένων Marketplace, λιγότερο προνομιακή έκθεση του Περιεχομένου ή των Περιεχομένων Marketplace, χαμηλές πωλήσεις, διαφορές σε θέματα χρεώσεων ή ακόμη και την αναστολή ή αφαίρεση από το Firefox Marketplace.

## Υποχρεώσεις Προστασίας Προσωπικών Δεδομένων

Συμφωνείτε να παρέχετε στους τελικούς χρήστες μια επαρκή, από νομικής πλευράς, πολιτική σχετικά με την προστασία των προσωπικών δεδομένων, η οποία θα περιγράφει με ακρίβεια κάθε ενέργεια συλλογής, χρήσης ή γνωστοποίησης των στοιχείων που δίνουν σε εσάς οι τελικοί χρήστες. Είναι υποχρεωτικό για όλες τις Εφαρμογές Ιστού να έχουν μια πολιτική προστασίας προσωπικών δεδομένων. Τα Πρόσθετα πρέπει να έχουν μια πολιτική προστασίας προσωπικών δεδομένων σε περίπτωση που συλλέγονται ή γνωστοποιούνται εκτός της συσκευής του χρήστη στην οποία εγκαθίσταται το συγκεκριμένο Πρόσθετο πληροφορίες σχετικά με τον χρήστη ή την χρήση του Πρόσθετου. Δηλώνετε και εγγυάστε ότι τυχόν πληροφορίες που θα λαμβάνετε από τη Mozilla σχετικά με χρήστες θα χρησιμοποιούνται αποκλειστικά σύμφωνα με την πολιτική σας προστασίας προσωπικών δεδομένων και με τους ισχύοντες νόμους προστασίας δεδομένων.

Συμφωνείτε να διασφαλίζετε ότι τυχόν διαφημίσεις που θα παρουσιάζονται στους τελικούς χρήστες του Περιεχομένου Marketplace σας θα συμμορφώνονται με όλες τις απαιτήσεις των παρόντων Όρων, με την πολιτική σας προστασίας προσωπικών δεδομένων, σύμφωνα με τους ισχύοντες νόμους προστασίας προσωπικών δεδομένων και προστασίας δεδομένων. Για παράδειγμα, (i) οι ενσωματωμένες διαφημίσεις (embedded advertising) και η από μέρους σας χρήση των πληροφοριών που λαμβάνετε από τέτοιες διαφημίσεις θα πρέπει να συμμορφώνονται με το εφαρμοστέο δίκαιο, (ii) οι ενσωματωμένες διαφημίσεις δεν θα πρέπει να περιέχουν “spyware,” “malware” ή επιβλαβείς κώδικες και δεν θα πρέπει να προκαλούν τραυματισμό σε κανένα πρόσωπο ούτε ζημία σε οποιοδήποτε περιουσιακό στοιχείο, και (iii) θα πρέπει να παρέχετε επαρκή ενημέρωση και επιλογή τυχόν δυνατότητας ανίχνευσης που να οδηγεί σε σας ή σε τρίτα μέρη που ασχολούνται με τη διαμόρφωση διαφημίσεων ή προώθησης προς τους χρήστες.

## Εμπορία της Εφαρμογής σας στο Firefox Marketplace

Έχετε την ευθύνη για το ανέβασμα του Περιεχομένου του Marketplace που έχετε δημιουργήσει στο Firefox Marketplace, για την παροχή ορθών πληροφοριών σχετικά με το προϊόν και τις υπηρεσίες που συνδέονται με αυτό το Περιεχόμενο του Marketplace προς τους χρήστες αναφορικά με τα χαρακτηριστικά και την λειτουργία του Περιεχομένου του Marketplace, καθώς και για την ορθή γνωστοποίηση των αδειών ασφαλείας και των στοιχείων των χρηστών που απαιτούνται προκειμένου να λειτουργήσει το Περιεχόμενο του Marketplace στις συσκευές των χρηστών. Εάν οι πληροφορίες που αφορούν οποιοδήποτε προϊόν ή υπηρεσία είναι ανακριβείς ή χρειάζονται ενημέρωση ή τροποποίηση, τότε συμφωνείτε ότι θα πραγματοποιείτε άμεσα τις σχετικές ενημερώσεις ή τροποποιήσεις. Με εξαίρεση την περίπτωση να διαθέτετε έγγραφη συμφωνία με τη Mozilla η οποία προβλέπει διαφορετικά, το δικό σας Περιεχόμενό του Marketplace δεν θα υπονοεί κατά κανένα τρόπο ότι έχει παραχθεί ή ότι υποστηρίζεται από τη Mozilla.

## Περιορισμοί Περιεχομένου

Κάθε Περιεχόμενο του Marketplace που διανέμετε μέσω του Firefox Marketplace θα πρέπει να συνάδει με την πολιτική περιεχομένου και τις υπόλοιπες πολιτικές της Mozilla για Δημιουργούς Περιεχομένου. Μπορείτε να ενημερωθείτε για τις τρέχουσες πολιτικές μας στα [κριτήρια ελέγχου του marketplace](https://developer.mozilla.org/docs/Apps/Marketplace_Review). Επιπλέον, το Firefox Marketplace απαιτεί όλες οι εφαρμογές να έχουν ταξινομηθεί από την International Age Rating Coalition ("IARC"). Οι Δημιουργοί Περιεχομένου του Firefox Marketplace μπορούν να αποκτήσουν δωρεάν πρόσβαση στο εργαλείο πιστοποιητικού ταξινόμησης της IARC, στο πλαίσιο της διαδικασίας υποβολής εφαρμογής. Η IARC είναι τρίτος και χρησιμοποιώντας το εργαλείο πιστοποιητικού ταξινόμησής της συμφωνείτε ότι θα δεσμεύεστε από την [Πολιτική Προστασίας Προσωπικών Δεδομένων](https://www.globalratings.com/IARCPRODClient/privacypolicy.aspx) και τους [Όρους Χρήσης](https://www.globalratings.com/IARCPRODClient/termsofuse.aspx) της.

## To Persona και το Περιεχόμενο του Marketplace

Το [Persona](https://persona.org) είναι το σύστημα σύνδεσης της Mozilla. Ορισμένα Περιεχόμενα του Marketplace χρησιμοποιούν το Persona για εξακρίβωση του γνησίου των στοιχείων. Θα σας παρέχουμε αποδείξεις για τις αγορές από χρήστες του Περιεχομένου του Marketplace που έχετε δημιουργήσει.

## Βαθμολογία και Στατιστικές Εφαρμογών

Το Firefox Marketplace επιτρέπει στους τελικούς χρήστες που εγκαθιστούν Περιεχόμενο του Marketplace να βαθμολογούν αυτό το Περιεχόμενο του Marketplace και να το σχολιάζουν. Η Mozilla μπορεί να σας προσφέρει συγκεντρωτικά στατιστικά στοιχεία αναφορικά με την χρήση του Περιεχομένου του Marketplace που έχετε δημιουργήσει. Μπορεί να χρησιμοποιείται ένα υποσύνολο πληροφοριών για τον προσδιορισμό της τοποθέτησης του Περιεχομένου του Marketplace στο Firefox Marketplace, το οποίο μπορεί επίσης να εμφανίζεται δημόσια στο Firefox Marketplace και μέσω των διεπαφών προγραμματισμού εφαρμογών μας (APIs). Παρότι η Mozilla θα έχει πρόσβαση σε αυτά τα στοιχεία, ορισμένα χαρακτηριστικά του Firefox Marketplace σας επιτρέπουν να διατηρείτε ορισμένα από τα πρωτογενή στατιστικά στοιχεία απόρρητα από άλλους δημιουργούς περιεχομένου και χρήστες.

## Αποσύρσεις, Απομακρύνσεις και Λύση

### Αφαίρεση από εσάς

Μπορείτε να αφαιρέσετε οποιοδήποτε από τα Περιεχόμενά σας του Marketplace από μελλοντική διανομή μέσω του Firefox Marketplace ανά πάσα στιγμή, αλλά θα πρέπει να συμμορφώνεστε με τους παρόντες Όρους και την συμφωνία σας με τους τελικούς σας χρήστες. Συμφωνείτε ότι η αφαίρεση του Περιεχομένου του Marketplace από μελλοντική διανομή μέσω του Firefox Marketplace δεν (α) επηρεάζει τα δικαιώματα χρήσης των χρηστών που θα έχουν ήδη αγοράσει ή κατεβάσει το Περιεχόμενο του Marketplace, (β) αφαιρεί το Περιεχόμενο του Marketplace σας από μηχανήματα, hardware ή άλλες συσκευές των χρηστών, ούτε από οποιοδήποτε τμήμα του Firefox Marketplace όπου αποθηκεύονται παλαιότερα κατεβασμένες εφαρμογές εκ μέρους των χρηστών (εάν υπάρχει), ούτε (γ) θα μεταβάλλει την υποχρέωσή σας να παραδίδετε ή να υποστηρίζετε το συγκεκριμένο Περιεχόμενο του Marketplace ή τις υπηρεσίες που έχουν ήδη αγοραστή ή κατεβαστεί από τους χρήστες.

Η Mozilla δεν θα διατηρήσει σε κανένα τμήμα του Firefox Marketplace κανένα Περιεχόμενο του Marketplace που εσείς θα έχετε αφαιρέσει από το Firefox Marketplace και θα έχετε υποβάλει γραπτή ειδοποίηση προς τη Mozilla ότι η αφαίρεση οφείλεται (i) σε ισχυρισμό για παράβαση, ή πραγματική παράβαση, οποιουδήποτε πνευματικού δικαιώματος, εμπορικού σήματος, εμπορικού μυστικού, εμπορικής εμφάνισης, δικαιώματος ευρεσιτεχνίας ή άλλου περιουσιακού δικαιώματος οποιουδήποτε προσώπου, (ii) σε ισχυρισμό για δυσφήμιση ή πραγματική δυσφήμιση, (iii) σε ισχυρισμό για παραβίαση, ή πραγματική παραβίαση, των δικαιωμάτων δημοσιότητας ή προστασίας προσωπικών δεδομένων οποιουδήποτε τρίτου, ή (iv) σε ισχυρισμό ή διαπίστωση ότι το συγκεκριμένο Περιεχόμενο του Marketplace δεν συμμορφώνεται με το εφαρμοστέο δίκαιο. Εάν το Περιεχόμενο του Marketplace που έχετε δημιουργήσει αφαιρεθεί από το Firefox Marketplace εξαιτίας παράβασης, δυσφήμισης, παραβίασης των δικαιωμάτων δημοσιότητας ή προστασίας προσωπικών δεδομένων ή του εφαρμοστέου δικαίου όπως περιγράφεται ανωτέρω, τότε θα επιστρέψετε σε κάθε τελικό χρήστη που θα έχει αγοράσει το συγκεκριμένο Περιεχόμενο του Marketplace εντός των 60 ημερών που προηγούνται της ημερομηνίας της απομάκρυνσής του, εκείνο το ποσό που θα έχει καταβάλει κάθε τέτοιος τελικός χρήστης για το συγκεκριμένο επηρεαζόμενο Περιεχόμενο του Marketplace.

Εάν αφαιρέσετε όλο το Περιεχόμενο του Marketplace που έχετε δημιουργήσει από το Firefox Marketplace, μπορείτε να λύσετε την ισχύ των παρόντων Όρων με σχετική προηγούμενη καταγγελία προς τη Mozilla 30 ημέρες εκ των προτέρων. Όλες οι υποχρεώσεις σας οι προβλεπόμενες από τους παρόντες Όρους σχετικά με το Περιεχόμενο του Marketplace που έχετε δημιουργήσει θα επιβιώσουν τυχόν λύσης των παρόντων Όρων, συμπεριλαμβανομένης της υποχρέωσής σας αναφορικά με επιστροφές που παραμένουν σε εκκρεμότητα, τυχόν δηλώσεις και εγγυήσεις όπως και τυχόν αποζημίωση της Mozilla.

### Απομακρύνσεις από τη Mozilla

Η Mozilla έχει το δικαίωμα (αλλά όχι και την υποχρέωση), κατά την αποκλειστική κρίση της Mozilla, να απομακρύνει κάθε περιεχόμενο το οποίο, κατά την εύλογη γνώμη της Mozilla, παραβιάζει οποιαδήποτε πολιτική της Mozilla ή είναι με οποιονδήποτε τρόπο επιβλαβές ή ανάρμοστο.

Χωρίς κανένα περιορισμό των ανωτέρω, εάν η Mozilla ενημερωθεί από εσάς ή λάβει με άλλον τρόπο γνώση και διαπιστώσει κατά την αποκλειστική και εύλογη κρίση του ότι οποιοδήποτε Περιεχόμενο του Marketplace ή οποιοδήποτε τμήμα του (συμπεριλαμβανομένων, χωρίς κανένα περιορισμό, τυχόν εμπορικού σήματος, λογότυπου ή άλλου χαρακτηριστικού εμπορικού σήματος συνδεόμενου με το συγκεκριμένο Περιεχόμενο του Marketplace): (α) παραβιάζει τα [κριτήρια ελέγχου του marketplace](https://developer.mozilla.org/docs/Apps/Marketplace_review_criteria) ή οποιαδήποτε άλλη πολιτική του Firefox Marketplace, (β) μπορεί ενδεχομένως να δημιουργήσει ευθύνες για τη Mozilla ή για οποιονδήποτε άλλο, ή (γ) παραβιάζει τους παρόντες Όρους, τότε η Mozilla θα μπορεί να εμποδίσει την διάθεση του Περιεχομένου του Marketplace στο Firefox Marketplace, να αφαιρέσει το Περιεχόμενο του Marketplace από το Firefox Marketplace, να χαρακτηρίσει, φιλτράρει, τροποποιήσει τα συνδεόμενα υλικά (συμπεριλαμβανομένων, χωρίς κανένα περιορισμό, των περιγραφών, εικόνων ή metadata), να επανακατατάξει το Περιεχόμενο του Marketplace ή να προβεί σε άλλες ενέργειες αποκατάστασης, κατά την αποκλειστική του κρίση. Εάν έχετε οποιαδήποτε απορία ή ανησυχία σχετικά με κάποια αφαίρεση, μπορείτε να επικοινωνήσετε μαζί μας στο <app-reviews@mozilla.org>.

Η Mozilla μπορεί ανά πάσα στιγμή να αναστείλει την ισχύ ή να λύσει τους παρόντες Όρους με εσάς εάν η Mozilla δεν πρόκειται να παρέχει πλέον το Firefox Marketplace ή εάν η Mozilla πιστεύει ότι έχετε παραβιάσει οποιεσδήποτε πολιτικές ή τους παρόντες Όρους.

## Άδειες

Η Mozilla σας παροτρύνει να διαθέσετε το Περιεχόμενό σας του Marketplace στο πλαίσιο μιας άδειας ανοιχτής πηγής όπως η MPL για τον πηγαίο κώδικα και μιας άδειας Creative Commons για τα δημιουργικά έργα. Η Mozilla έχει επίσης αναπτύξει ένα λειτουργικό σύστημα που μπορεί να τρέχει εγγενώς εφαρμογές ιστού (το “Firefox OS”). Χρησιμοποιώντας το Firefox OS, η Mozilla και τρίτα μέρη μπορούν να δημιουργούν συσκευές με δυνατότητα λειτουργίας του Firefox OS (τις “Συσκευές Firefox OS”). Με το παρόν παρέχετε στη Mozilla και τα συνδεόμενα με αυτό νομικά πρόσωπα μια μη αποκλειστική, παγκόσμια, ελεύθερη από υποχρέωση καταβολής δικαιωμάτων, δυνάμενη να υπεκχωρηθεί άδεια βάσει όλων των δικαιωμάτων σας που απαιτούνται για να καταστεί το Περιεχόμενο του Marketplace διαθέσιμο σε σχέση με το Firefox Marketplace και τις Συσκευές Firefox OS. Η ανωτέρω άδεια περιλαμβάνει, εάν αυτό έχει εφαρμογή, το δικαίωμα (αλλά όχι και την υποχρέωση) της εκ των προτέρων φόρτωσης αυτού του Περιεχομένου του Marketplace σε Συσκευές Firefox OS Devices και της παροχής του Περιεχομένου του Marketplace σε σχέση με υπηρεσίες που διατίθενται μέσω των Συσκευών Firefox OS.

Στην σχέση σας με τη Mozilla, κάθε μέρος θα είναι κύριος όλων των δικαιωμάτων, του τίτλου κυριότητας και των συμφερόντων, συμπεριλαμβανομένων χωρίς περιορισμό όλων των δικαιωμάτων πνευματικής ιδιοκτησίας, που συνδέονται με τα Χαρακτηριστικά Εμπορικών Σημάτων του. Ο όρος “Χαρακτηριστικά Εμπορικών Σημάτων” έχει την έννοια των εμπορικών επωνυμιών, των εμπορικών σημάτων, των σημάτων υπηρεσιών, των λογοτύπων, των domain names και των λοιπών διακριτικών χαρακτηριστικών των εμπορικών σημάτων κάθε μέρους, αντίστοιχα, που ανήκουν (ή για τα οποία έχει την άδεια) εκάστοτε αυτό το μέρος. Εξαιρουμένου του περιορισμένου βαθμού που προβλέπεται ρητώς στους παρόντες Όρους, κανένα από τα μέρη δεν παραχωρεί, ούτε το άλλο μέρος αποκτά, οποιοδήποτε δικαίωμα, την κυριότητα ή συμφέρον (συμπεριλαμβανομένης, χωρίς κανένα περιορισμό, τυχόν σιωπηρής άδειας) επί ή σε σχέση με οποιαδήποτε Χαρακτηριστικά Εμπορικού Σήματος του άλλου μέρους. Με την προϋπόθεση των παρόντων Όρων, παραχωρείτε στη Mozilla και στα συνδεόμενα με αυτό νομικά πρόσωπα μια περιορισμένη, μη αποκλειστική άδεια κατά την διάρκεια της περιόδου ισχύος να παρουσιάζουν τα Χαρακτηριστικά Εμπορικών Σημάτων σας για χρήση σε σχέση με το Firefox Marketplace. Κανένα από τα περιεχόμενα των παρόντων Όρων δεν σας δίνει το δικαίωμα να κάνετε χρήση οποιουδήποτε από τις εμπορικές επωνυμίες, τα εμπορικά σήματα, τα σήματα υπηρεσιών, τα λογότυπα, τα domain names ή τα λοιπά διακριτικά χαρακτηριστικά εμπορικών σημάτων της Mozilla.

## Δημοσιότητα

Η Mozilla και τα συνδεόμενα με αυτό νομικά πρόσωπα μπορεί να περιλαμβάνουν τα Χαρακτηριστικά των Εμπορικών Σημάτων σας, εικόνες, βίντεο και παρουσιάσεις του Περιεχομένου του Marketplace όπως και τυχόν περιεχόμενο που εμπεριέχεται, στο οποίο παρέχεται πρόσβαση, ή το οποίο μεταδίδεται μέσω του Περιεχομένου του Marketplace που δημιουργήσατε σε παρουσιάσεις, υλικό προώθησης, εκδηλώσεις προώθησης, εκδηλώσεις δημιουργών περιεχομένου, οικονομικές εκθέσεις, καταχωρήσεις ιστοτόπων (περιλαμβάνοντας και συνδέσμους με τον δικό σας ιστότοπο), δημοσιεύματα τύπου και καταλόγους πελατών (περιλαμβανομένων, χωρίς περιορισμό, των καταλόγων των πελατών που εμφανίζονται στους ιστότοπους της Mozilla) για σκοπούς προώθησης του Firebox Marketplace, των προϊόντων και των υπηρεσιών Mozilla ή για τη δημοσίευση του Περιεχομένου του Marketplace που δημιουργήσατε.

## Πρόσθετα Συγχρονισμού Firefox Sync

Εάν το Περιεχόμενο του Marketplace σας κάνει χρήση οποιασδήποτε διεπαφής προγραμματισμού εφαρμογών ή λογισμικού συγχρονισμού Firefox (Firefox Sync APIs), τότε συμφωνείτε (α) ότι εσείς και το Περιεχόμενο του Marketplace που δημιουργήσατε θα χρησιμοποιείτε την Firefox Sync API αποκλειστικά για τον σκοπό για τον οποίο προορίζεται, (β) ότι το Περιεχόμενο του Marketplace που δημιουργήσατε δεν θα αποκρύπτει ούτε θα καλύπτει την ταυτότητά του όσον αφορά το γεγονός ότι χρησιμοποιεί τις φιλοξενούμενες από τη Mozilla υπηρεσίες Firefox Sync και/ή τις Firefox Sync API, μεταξύ άλλων και αποφεύγοντας να τηρήσει το απαιτούμενο τυπικό δήλωσης ταυτότητας, και (γ) ότι εσείς και το Περιεχόμενό σας του Marketplace δεν θα χρησιμοποιείτε τις Firefox Sync API για οποιαδήποτε εφαρμογή ή υπηρεσία που επιχειρεί να παραπλανήσει τους χρήστες (μεταξύ άλλων προσπαθώντας να αναπαραγάγει την εμπειρία των φιλοξενούμενων από τη Mozilla υπηρεσιών συγχρονισμού Firefox Sync).

## Δηλώσεις και Εγγυήσεις

Δηλώνετε και εγγυάστε:

1. Ότι διαθέτετε και θα διατηρήσετε όλα τα απαραίτητα δικαιώματα για την ανάρτηση, παρουσίαση, εκτέλεση, χρήση, αναπαραγωγή και μετάδοση του δικού σας Περιεχομένου του Marketplace, παγκοσμίως, καθώς και τα δικαιώματα της εξουσιοδότησης άλλων (συμπεριλαμβανομένου και της Mozilla) να κάνουν το ίδιο,
2. Εάν το δικό σας Περιεχόμενο του Marketplace περιλαμβάνει τυχόν εμπορικά αναγνωριστικά, όπως εμπορικά σήματα, σήματα υπηρεσιών ή εμπορική εμφάνιση, ότι διαθέτετε τα παγκόσμια νομικά δικαιώματα να κάνετε χρήση και να εξουσιοδοτείτε την χρήση των εικονογραφήσεων, σχεδίων, εμβλημάτων, επωνυμιών και άλλων στοιχείων.
3. Οι περιγραφές και τα λοιπά στοιχεία που δίνετε σχετικά με το δικό σας Περιεχόμενο του Marketplace είναι αληθείς απ’ όσο γνωρίζετε, και
4. Το δικό σας Περιεχόμενο του Marketplace συνοδεύεται από μια προσβάσιμη συμφωνία που περιγράφει τα δικαιώματα των χρηστών του.

## Αποποίηση Εγγυήσεων

ΤΟ FIREFOX MARKETPLACE ΠΑΡΕΧΕΤΑΙ “ΩΣ ΕΧΕΙ”. Η MOZILLA, ΟΙ ΣΥΝΕΡΓΑΤΕΣ, ΔΙΚΑΙΟΠΑΡΟΧΟΙ ΚΑΙ ΔΙΑΝΟΜΕΙΣ ΤΗΣ ΑΠΟΠΟΙΟΥΝΤΑΙ ΟΛΩΝ ΤΩΝ ΕΓΓΥΗΣΕΩΝ, ΡΗΤΩΝ Ή ΣΙΩΠΗΡΩΝ, ΣΥΜΠΕΡΙΛΑΜΒΑΝΟΜΕΝΩΝ ΧΩΡΙΣ ΚΑΝΕΝΑ ΠΕΡΙΟΡΙΣΜΟ ΤΩΝ ΣΙΩΠΗΡΩΝ ΕΓΓΥΗΣΕΩΝ ΕΜΠΟΡΕΥΣΙΜΟΤΗΤΑΣ, ΚΑΤΑΛΛΗΛΟΤΗΤΑΣ ΓΙΑ ΣΥΓΚΕΚΡΙΜΕΝΟ ΣΚΟΠΟ ΚΑΙ ΜΗ ΠΑΡΑΒΙΑΣΗΣ. ΟΡΙΣΜΕΝΑ ΚΡΑΤΗ ΔΕΝ ΕΠΙΤΡΕΠΟΥΝ ΤΗΝ ΕΞΑΙΡΕΣΗ Ή ΤΟΝ ΠΕΡΙΟΡΙΣΜΟ ΤΩΝ ΣΙΩΠΗΡΩΝ ΕΓΓΥΗΣΕΩΝ, ΣΥΝΕΠΩΣ Η ΠΑΡΟΥΣΑ ΑΠΟΠΟΙΗΣΗ ΕΝΔΕΧΟΜΕΝΩΣ ΝΑ ΜΗΝ ΙΣΧΥΕΙ ΣΤΗΝ ΠΕΡΙΠΤΩΣΗ ΣΑΣ.

## Περιορισμός Ευθύνης

ΕΧΕΤΕ ΕΠΙΓΝΩΣΗ ΚΑΙ ΣΥΜΦΩΝΕΙΤΕ ΡΗΤΩΣ ΟΤΙ, ΕΚΤΟΣ ΑΝ ΠΡΟΒΛΕΠΕΤΑΙ ΔΙΑΦΟΡΕΤΙΚΑ ΑΠΟ ΤΟΝ ΝΟΜΟ, Η MOZILLA, OI ΣΥΝΕΡΓΑΤΕΣ, ΟΙ ΔΙΚΑΙΟΠΑΡΟΧΟΙ, ΟΙ ΘΥΓΑΤΡΙΚΕΣ, ΟΙ ΣΥΝΕΡΓΑΖΟΜΕΝΕΣ ΜΕ ΑΥΤΗ ΕΤΑΙΡΙΕΣ ΚΑΙ ΟΙ ΔΙΑΝΟΜΕΙΣ ΤΗΣ ΔΕΝ ΘΑ ΕΙΝΑΙ ΥΠΕΥΘΥΝΟΙ ΑΠΕΝΑΝΤΙ ΣΑΣ ΓΙΑ ΟΙΑΔΗΠΟΤΕ ΕΥΘΥΝΗ ΕΜΜΕΣΗ, ΕΙΔΙΚΗ, ΠΑΡΕΠΟΜΕΝΗ, ΔΕΥΤΕΡΕΥΟΥΣΑ ΖΗΜΙΑ, ΥΠΟΧΡΕΩΣΗ ΑΠΟΖΗΜΙΩΣΗΣ ΠΑΡΑΔΕΙΓΜΑΤΙΚΟΥ ΧΑΡΑΚΤΗΡΑ Ή ΧΑΡΑΚΤΗΡΑ ΚΥΡΩΣΗΣ ΠΟΥ ΕΝΔΕΧΟΜΕΝΩΣ ΣΑΣ ΕΠΙΒΛΗΘΕΙ, ΣΥΜΠΕΡΙΛΑΜΒΑΝΟΜΕΝΗΣ ΤΗΣ ΠΕΡΙΠΤΩΣΗΣ ΑΠΟΖΗΜΙΩΣΗΣ ΓΙΑ ΑΠΩΛΕΙΑ ΔΕΔΟΜΕΝΩΝ, ΑΝΕΞΑΡΤΗΤΩΣ ΕΑΝ Η MOZILLA Ή ΟΙ ΕΚΠΡΟΣΩΠΟΙ ΤΗΣ ΕΙΧΑΝ ΕΝΗΜΕΡΩΘΕΙ Ή ΟΦΕΙΛΑΝ ΝΑ ΓΝΩΡΙΖΟΥΝ ΤΗΝ ΠΙΘΑΝΟΤΗΤΑ ΝΑ ΠΡΟΚΥΨΟΥΝ ΑΥΤΕΣ ΟΙ ΖΗΜΙΕΣ Ή ΟΧΙ. ΣΕ ΚΑΜΙΑ ΠΕΡΙΠΤΩΣΗ Η ΣΥΝΟΛΙΚΗ ΕΥΘΥΝΗ ΤΗΣ MOZILLA ΑΠΕΝΑΝΤΙ ΣΑΣ ΓΙΑ ΟΠΟΙΑΔΗΠΟΤΕ ΖΗΜΙΑ ΠΡΟΚΥΨΕΙ Ή ΣΥΝΔΕΕΤΑΙ ΜΕ ΤΟΥΣ ΠΑΡΟΝΤΕΣ ΟΡΟΥΣ ΔΕΝ ΘΑ ΥΠΕΡΒΕΙ ΤΟ ΜΕΓΑΛΥΤΕΡΟ ΑΠΟ ΤΑ ΕΞΗΣ ΠΟΣΑ: ΟΡΙΣΜΕΝΕΣ ΔΙΚΑΙΟΔΟΣΙΕΣ ΔΕΝ ΕΠΙΤΡΕΠΟΥΝ ΤΗΝ ΕΞΑΙΡΕΣΗ Ή ΤΟΝ ΠΕΡΙΟΡΙΣΜΟ ΟΡΙΣΜΕΝΩΝ ΤΥΠΩΝ ΕΓΓΥΗΣΕΩΝ, ΣΥΝΕΠΩΣ Η ΠΑΡΟΥΣΑ ΑΠΟΠΟΙΗΣΗ ΕΝΔΕΧΟΜΕΝΩΣ ΝΑ ΜΗΝ ΙΣΧΥΕΙ ΣΤΗΝ ΠΕΡΙΠΤΩΣΗ ΣΑΣ.

## Απαλλαγή, Αποζημίωση

Απαλλάσσετε τη Mozilla, τα διοικητικά της στελέχη, τους υπαλλήλους, τους αντιπροσώπους και τους διαδόχους της από κάθε αξίωση, απαίτηση και υποχρέωση αποκατάστασης ζημιών οποιουδήποτε είδους ή φύσης που θα προκύψουν ή θα συνδέονται με οποιεσδήποτε διαφορές με άλλους χρήστες, όπως και με δημιουργούς Περιεχομένου του Marketplace.

Εάν οποιοσδήποτε τρίτος υποβάλει αξίωση κατά της Mozilla σε σχέση με την από μέρους σας χρήση του Firefox Marketplace ή σε σχέση με το δικό σας Περιεχόμενο του Marketplace, τότε θα υπερασπιστείτε και θα διατηρήσετε τη Mozilla αζήμια σε σχέση αλλά και έναντι όλων των ζημιών, απωλειών και δαπανών οποιουδήποτε είδους (συμπεριλαμβανομένων εύλογων δικηγορικών αμοιβών και νομικών εξόδων) που συνδέονται με την συγκεκριμένη αξίωση.

## Γενικοί Νομικοί Όροι

Οι παρόντες Όροι συνιστούν το σύνολο της νομικής συμφωνίας σας με τη Mozilla και διέπουν την από μέρους σας χρήση του Firefox Marketplace, και υπερισχύουν τυχόν προηγούμενων συμφωνιών σας με τη Mozilla σε σχέση με το Firefox Marketplace. Τίποτα στους παρόντες Όρους δεν θα ερμηνεύεται ότι σας παραχωρεί οποιοδήποτε δικαίωμα να χρησιμοποιήσετε τα εμπορικά σήματα, τις εμπορικές επωνυμίες, τα σήματα υπηρεσιών ή την εμπορική εμφάνιση της Mozilla ή των αδειοπαρόχων της και η Mozilla με το παρόν διατηρεί όλα τα συνδεόμενα δικαιώματα, τους τίτλους κυριότητας και τα συμφέροντα. Για πληροφορίες σχετικά με τα εμπορικά μας σήματα, παρακαλούμε δείτε τις Πολιτικές μας για την Χρήση Εμπορικών Σημάτων και Λογοτύπων.

Συμφωνείτε ότι εάν η Mozilla δεν ασκήσει ή δεν επιβάλει οποιοδήποτε από τα νομικά δικαιώματα ή τα μέσα αποκατάστασης που περιλαμβάνονται στους παρόντες Όρους (που ισχύουν υπέρ της Mozilla στο πλαίσιο οποιουδήποτε εφαρμοστέου δικαίου), τότε αυτό δεν θα εκληφθεί ως τυπική παραίτηση της Mozilla από τα δικαιώματά της και ότι η Mozilla θα εξακολουθεί να διαθέτει αυτά τα δικαιώματα ή τα μέσα αποκατάστασης.

Εάν οποιοδήποτε δικαστήριο, με δικαιοδοσία να κρίνει σχετικά με αυτό το ζήτημα, αποφασίσει ότι οποιαδήποτε διάταξη των παρόντων Όρων είναι άκυρη, τότε η εν λόγω διάταξη θα αφαιρεθεί από τους παρόντες Όρους χωρίς να επηρεαστούν οι υπόλοιποι Όροι. Οι εναπομείνασες διατάξεις των παρόντων Όρων θα εξακολουθήσουν να ισχύουν και να είναι εφαρμοστέες.

ΠΕΡΙΟΡΙΣΜΟΙ ΕΞΑΓΩΓΩΝ. Η ΑΠΟ ΜΕΡΟΥΣ ΣΑΣ ΔΙΑΝΟΜΗ ΤΟΥ ΠΕΡΙΕΧΟΜΕΝΟΥ ΤΟΥ MARKETPLACE ΜΕΣΩ ΤΟΥ FIREFOX MARKETPLACE ΜΠΟΡΕΙ ΝΑ ΥΠΟΚΕΙΤΑΙ ΣΤΟΥΣ ΝΟΜΟΥΣ ΚΑΙ ΚΑΝΟΝΙΣΜΟΥΣ ΤΩΝ ΗΝΩΜΕΝΩΝ ΠΟΛΙΤΕΙΩΝ ΠΕΡΙ ΕΞΑΓΩΓΩΝ. ΥΠΟΧΡΕΟΥΣΤΕ ΝΑ ΣΥΜΜΟΡΦΩΝΕΣΤΕ ΜΕ ΟΛΟΥΣ ΤΟΥΣ ΕΘΝΙΚΟΥΣ ΚΑΙ ΔΙΕΘΝΕΙΣ ΝΟΜΟΥΣ ΚΑΙ ΚΑΝΟΝΙΣΜΟΥΣ ΠΕΡΙ ΕΞΑΓΩΓΩΝ ΠΟΥ ΙΣΧΥΟΥΝ ΣΤΗΝ ΑΠΟ ΜΕΡΟΥΣ ΣΑΣ ΔΙΑΝΟΜΗ ΤΟΥ ΠΕΡΙΕΧΟΜΕΝΟΥ ΤΟΥ MARKETPLACE. ΟΙ ΝΟΜΟΙ ΑΥΤΟΙ ΠΕΡΙΛΑΜΒΑΝΟΥΝ ΠΕΡΙΟΡΙΣΜΟΥΣ ΠΡΟΟΡΙΣΜΩΝ, ΧΡΗΣΤΩΝ ΚΑΙ ΤΕΛΙΚΗΣ ΧΡΗΣΗΣ.

Τα δικαιώματα που παρέχονται με τους παρόντες Όρους δεν επιτρέπεται να εκχωρηθούν ή μεταβιβαστούν από εσάς χωρίς την προηγούμενη γραπτή έγκριση της Mozilla. Δεν επιτρέπεται να αναθέσετε τις προβλεπόμενες στους παρόντες Όρους υποχρεώσεις ή ευθύνες σας χωρίς την προηγούμενη γραπτή έγκριση της Mozilla.

## Ισχύον Δίκαιο και Δικαιοδοσία

ΟΙ ΠΑΡΟΝΤΕΣ ΟΡΟΙ, ΚΑΙ Η ΣΧΕΣΗ ΣΑΣ ΜΕ ΤΗ MOZILLA ΣΤΟ ΠΛΑΙΣΙΟ ΑΥΤΩΝ ΤΩΝ ΟΡΩΝ, ΘΑ ΔΙΕΠΟΝΤΑΙ ΑΠΟ ΤΟΥΣ ΝΟΜΟΥΣ ΤΗΣ ΠΟΛΙΤΕΙΑΣ ΤΗΣ ΚΑΛΙΦΟΡΝΙΑΣ ΣΤΙΣ ΗΝΩΜΕΝΕΣ ΠΟΛΙΤΕΙΕΣ ΤΗΣ ΑΜΕΡΙΚΗΣ ΧΩΡΙΣ ΝΑ ΛΑΜΒΑΝΟΝΤΑΙ ΥΠΟΨΗ ΟΙ ΣΧΕΤΙΚΕΣ ΔΙΑΤΑΞΕΙΣ ΤΟΥΣ ΠΕΡΙ ΣΥΓΚΡΟΥΣΗΣ ΝΟΜΩΝ. Εσείς και η Mozilla συμφωνείτε να υποβάλλεστε στην αποκλειστική δικαιοδοσία των δικαστηρίων τα επαρχίας της Σάντα Κλάρα της Πολιτείας της Καλιφόρνιας για την επίλυση τυχόν νομικών ζητημάτων που ενδεχομένως προκύψουν από τους παρόντες Όρους. Ανεξαρτήτως των ανωτέρω, συμφωνείτε ότι η Mozilla θα εξακολουθεί να έχει το δικαίωμα να ζητήσει ασφαλιστικά μέτρα (ή αντίστοιχο τύπο επείγουσας νομικής αποκατάστασης) σε οποιαδήποτε δικαιοδοσία.
