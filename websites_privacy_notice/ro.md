# Politica de confidențialitate privind site-urile web, comunicările și cookie-urile

1 iunie 2015
{: datetime="2015-06-01" }

Ne pasă de confidențialitatea datelor dvs. Atunci când Mozilla (adică noi) colectează informații despre dvs., [politica de confidențialitate a Mozilla](https://www.mozilla.org/privacy/) descrie modul în care prelucrăm aceste informații.

Această politică de confidențialitate se aplică site-urilor web și aplicațiilor mobile operate de Mozilla, care includ, printre altele, domeniile mozillians.org, mozilla.org, firefox.com, openbadges.org și webmaker.org. Aceasta include, de exemplu, bugzilla.mozilla.org, reps.mozilla.org, careers.mozilla.org, developers.mozilla.org, support.mozilla.org, addons.mozilla.org și wiki.mozilla.org.

## Lucruri pe care ar trebui să le știți

S-ar putea să primim date personale de la dvs. în urma interacțiunii cu dvs. pe platforme de socializare; dacă depuneți o cerere pentru angajare, stagiu intern sau bursă; dacă sunteți voluntar în calitate de membru al comunității Mozilla; dacă remiteți un feedback de utilizator sau o cerere către noi; dacă vă înregistrați pentru un cont; sau dacă vă implicați într-o campanie de promovare a unui produs sau a unei politici. 
{: #personal-info }

* **Rețea socială**: Dacă vă implicați pe conturile noastre de socializare precum Twitter și Facebook, este posibil să primim date personale despre dvs. Dacă utilizați aceste rețele, se aplică politicile lor de confidențialitate și sunteți încurajat(ă) să le citiți.

* **Candidați pentru locuri de muncă, stagii interne și burse**: Candidații pentru locuri de muncă, stagii interne și burse oferite de Mozilla trebuie să specifice un nume, o adresă, un număr de telefon, o adresă de e-mail și un curriculum vitae. Folosim aceste informații pentru a procesa și evalua candidaturi și pentru a le comunica candidaților oportunități. Recurgem la un furnizor terț care ne ajută cu cererile de angajare. Pentru mai multe informații privind practicile noastre legate de date în raport cu furnizorii terți, consultați [politica de confidențialitate a Mozilla](https://www.mozilla.org/privacy/).

* **Contribuitori**: Activitatea de voluntariat în calitate de contribuitor al comunității Mozilla ar putea necesita ca Mozilla și alții să comunice cu dvs. la adresa de e-mail pe care o furnizați în ceea ce privește contribuția dvs. și recunoașterea eforturilor dvs. În cazul în care contribuiți la Bugzilla, Mozilla Reps sau la codul nostru de bază, adresa dvs. de e-mail și probabil numele dvs. vor fi accesibile public tuturor utilizatorilor de internet. În cazul în care creați un profil la Mozillians.org, acesta va fi accesibil angajaților și contribuitorilor Mozilla. Puteți edita datele dvs. de profil din [Setări profil](https://mozillians.org/user/edit). Uneori folosim informații de la contribuitori din surse (precum Bugzilla) în tablouri de bord pentru a partaja vizual date agregate despre comunitatea Mozilla. Un exemplu îl constituie <https://wiki.mozilla.org/Contribute/Dashboards>. Dacă este posibil, vom încerca să reducem la minimum datele de contact afișate public.

* **Feedback de utilizator**:  Ne puteți furniza feedback cu privire la produsele și serviciile noastre pe pagini web precum [input.mozilla.org](https://input.mozilla.org/) – pe baza unei experiențe de utilizare a produsului – sau prin canale precum e-mail, Bugzilla, IRC, cont de socializare, pagina noastră Get Involved sau printr-un grup precum Students Ambassadors. Vă rugăm să reduceți la minimum cantitatea de date personale pe care optați să le partajați pe aceste forumuri, întrucât comentariile dvs. pot fi accesibile publicului.

* **Conturi**: Unele site-uri web, de exemplu, Marketplace, AMO, MDN și Webmaker, necesită crearea unui cont pentru remiterea de conținut de la dezvoltatori; remiterea de evaluări sau comentarii de la utilizatori; sau instalarea anumitor tipuri de aplicații.  S-ar putea să primiți periodic e-mailuri legate de contul dvs. 

* **Campanii de promovare a unor produse și politici**:  Unele dintre paginile noastre web găzduiesc campanii de promovare a unor produse sau politici. De exemplu, puteți solicita un link prin e-mail sau SMS pentru a instala Firefox pe dispozitivul dvs. mobil sau a transmite legiuitorilor dvs. petiții privind aspecte legate de internet. Folosim terți pentru administrarea acestor campanii și prelucrarea datelor pe care optați să ni le remiteți.  
{: #campaigns }

---------------------------------------

Putem folosi cookie-uri, „clear GIF”-uri, date analitice web terțe, informații despre dispozitiv și adrese IP pentru funcționalitate și pentru a înțelege mai bine interacțiunea utilizatorilor cu produsele, serviciile și comunicările noastre. 
{: #data-tools }

* **Funcționalitate**: S-ar putea să folosim cookie-uri, informații despre dispozitiv și adrese IP pentru a îmbunătăți funcționalitatea anumitor produse, servicii și comunicări. De exemplu:
  * Cookie-urile se utilizează pentru a reține preferințele dvs. de limbă și suplimente Firefox. De asemenea, ele ne ajută la autentificarea utilizatorilor, în așa fel încât să puteți ocoli introducerea parolei dvs. pe anumite site-uri web Mozilla.  
  * Adresele IP se folosesc pentru particularizarea comunicărilor după limbă și țară.  
  * Informațiile despre dispozitiv precum țara, limba, operatorul și OEM, ar putea fi utilizate pentru particularizarea experienței dvs. pe Firefox Marketplace și Webmaker.

* **Indicatori metrici**: „Clear GIF”-urile, cookie-urile și serviciile terțe ne ajută să înțelegem în ansamblu modul în care utilizatorii abordează produsele, serviciile, comunicările, site-urile web, campaniile online, fragmentele (snippets), dispozitivele și alte platforme ale noastre. Noi folosim:
    * Google Analytics, care plasează un cookie pe dispozitivul dvs. pentru a obține indicatori metrici privind modul în care utilizatorii abordează site-urile noastre web.      Acesta ne ajută să îmbunătățim conținutul site-urilor.  
    * Optimizely, care plasează un cookie pe dispozitivul dvs. pentru a ne ajuta să testăm variații ale conținutului web.  Acesta ne ajută să îmbunătățim experiențele web ale utilizatorilor.
    * Flashtalking, care folosește un clear GIF pe pagina noastră Firefox de descărcare.  Acesta ne ajută să măsurăm eficiența campaniilor noastre publicitare.

---------------------------------------

Puteți controla preferințele individuale legate de cookie-uri, le puteți indica altora preferințele dvs. legate de cookie-uri, puteți selecta e-mailuri doar text și puteți refuza statistici web și unelte de optimizare. 
{: #user-choices }

* **Istoricul cookie-urilor**: Puteți accepta sau respinge cookie-uri individuale în preferințele dvs. Firefox din panoul Istoric al secțiunii Unelte/Opțiuni/Confidențialitate. Rețineți că anumite funcții ale produselor și serviciilor noastre s-ar putea să nu funcționeze corect fără ajutorul cookie-urilor.
{: #cookies }

* **Nu mă urmări**: Mozilla nu urmărește utilizatorii pe site-uri web terțe pentru a furniza publicitate direcționată.  În Firefox, puteți activa opțiunea „Nu mă urmări” din secțiunea Unelte/Opțiuni/Confidențialitate, de la Monitorizare. Aceasta vă permite să indicați unui site web terț o preferință privind modul în care să fie colectate și folosite online informațiile dvs.

* **E-mail**: Primirea comunicărilor noastre de marketing este opțională, putându-vă dezabona din subsolul e-mailului sau actualizând [preferințele dvs. de e-mail Mozilla](https://www.mozilla.org/newsletter/recovery/). Puteți dezactiva funcționalitatea „clear GIF”-urilor prin vizualizarea e-mailurilor în format „numai text”.

* **Statistici și optimizare**: Dacă nu doriți ca Google Analytics să colecteze date privind vizitele dvs. pe site-urile web Mozilla, puteți instala[suplimentul de browser Google Analytics Opt-out](https://tools.google.com/dlpage/gaoptout). Suplimentul păstrează anonime vizitele și interzice transmiterea de date către Google Analytics.
Dacă nu doriți ca Optimizely să colecteze date despre vizitele dvs. pe site-urile web Mozilla, puteți [refuza din www.mozilla.org](https://www.mozilla.org/?optimizely_opt_out=true) sau vizita [site-ul web de refuzare a Optimizely](https://www.optimizely.com/opt_out) pentru mai multe informații. Unele pagini Mozilla.org folosesc, de asemenea, „clear GIF”-uri pentru a înțelege eficiența campaniilor noastre publicitare.  Puteți refuza mergând la secțiunea „Your Choices” (Alegerile dvs.) din [politica de confidențialitate a Flashtalking](http://www.flashtalking.com/us/privacypolicy) și selectând „Click here to opt-out” (Clic aici pentru dezabonare).

* **Rețea socială**: Butoanele de partajare socială de pe site-urile web Mozilla sunt concepute pentru a nu partaja date cu furnizorii de rețele sociale până când nu se face clic pe buton.

---------------------------------------

Unele site-uri web Mozilla vă permit să efectuați achiziții (precum aplicații sau accesorii) sau să faceți o donație. Aceste tranzacții sunt procesate de terți, nu de Mozilla. 
{: #donations }

* **Procesarea plăților**:   Mozilla nu primește nicio informație de natură financiară care este transmisă de la dvs. furnizorilor noștri terți pentru procesare. Numele terțului va fi afișat la momentul tranzacției.  Pentru mai multe informații privind practicile noastre legate de date în raport cu furnizorii terți, consultați [politica de confidențialitate a Mozilla](https://www.mozilla.org/privacy/).
