# Common Voice juridiskie noteikumi

Spēkā stāšanās datums: 2018. gada 30. novembris {: datetime="2018-11-30" }

Izmantojot pakalpojumu Common Voice, varat ziedot savu balss ierakstu, rakstītu tekstu un citus resursus, kas mums ir nepieciešami, lai izveidotu atvērtā pirmkoda balss datu bāzi, kuru ikviens var izmantot novatorisku balss atpazīšanas lietotņu veidošanai ierīcēm un tīmeklim.

Pakalpojumā Common Voice varat piedalīties tikai tad, ja piekrītat šiem noteikumiem.

## 1. Pakalpojuma lietošanas tiesības
Pakalpojumu Common Voice var lietot ikviena persona, kas ir vecāka par 19 gadiem. Ja esat vecumā līdz 19 gadiem (ieskaitot), jums ir jāsaņem vecāka vai aizbildņa piekrišana, un viņiem ir jāpārrauga jūsu dalība pakalpojumā Common Voice.

Common Voice ir Mozilla kopienas pakalpojums. Tādējādi, ja izvēlaties piedalīties, jūs piekrītat ievērot [Vadlīnijas dalībai Mozilla kopienā](https://www.mozilla.org/about/governance/policies/participation/).

## 2. Jūsu ieguldījums 
Mēs padarām Mozilla Common Voice datu bāzi pieejamu saskaņā ar [Creative Commons CC0 publiskā domēna noteikumiem](https://creativecommons.org/publicdomain/zero/1.0/). Tas nozīmē, ka datu bāze ir publiska un mēs esam atteikušies no visām autortiesībām, ciktāl tas ir atļauts saskaņā ar likumu. Ja piedalāties pakalpojumā Common Voice, mēs jums izvirzām tādu pašu noteikumu. Jums ir jāpiekrīt, ka uzņēmums Mozilla var publiski piedāvāt visus jūsu ieguldījumus (ieskaitot tekstu, ierakstus, pārbaudes un atsauksmes) saskaņā ar [CC0](https://creativecommons.org/publicdomain/zero/1.0/) publiskā domēna noteikumiem.

Lai piedalītos pakalpojumā Common Voice, uzņēmums Mozilla pieprasa apliecināt tālāk norādīto.

Pirmkārt, jūsu ieguldījumi ir jūsu pašu radīti.

Otrkārt, ar jūsu ieguldījumiem netiek pārkāptas nekādas trešo pušu tiesības. 

Ja nevarat sniegt šos apliecinājumus, nedrīkstat piedalīties pakalpojumā Common Voice. 

## 3. Jūsu konts
Lai piedalītos pakalpojumā Common Voice, jums nav jāveido konts. 

Ja kontu izveidojat, jums ir jāsniedz uzņēmumam Mozilla sava e-pasta adrese un jūsu izvēlēts lietotājvārds. Varat arī norādīt avatāru un noteiktus demogrāfiskos datus, kas palīdzēs mums izprast, kā apmācīt ierīces saprast dažāda vecuma, dzimuma un izcelsmes cilvēku runu un akcentu.

Kad sniedzat informāciju saistībā ar konta izveidi, jūs dodat uzņēmumam Mozilla visas atļaujas, kas nepieciešamas, lai veiktu tālāk norādīto. 
Informācijas reģistrēšana par jūsu ieguldījumiem, ieskaitot audio ierakstus, tekstu un pārbaudes. 
Šo datu saistīšana ar jūsu kontu, e-pasta adresi, lietotājvārdu un jūsu sniegto demogrāfisko informāciju.
Ieguldījumu publicēšana kopā ar jebkādu demogrāfisko informāciju.
Jūsu ieguldījumu metrikas datu (piemēram, ierakstu skaita un valodu) publicēšana līderu sarakstā kopā ar jūsu lietotājvārdu.

Uzņēmums Mozilla publiski neizvietos un nepublicēs jūsu e-pasta adresi.

Varat atteikties no jūsu datu rādīšanas līderu sarakstos. Ja atteiksities, uzņēmums Mozilla nepublicēs ar jūsu lietotājvārdu saistītos datus par jūsu ierakstiem. Taču uzņēmums Mozilla jūsu tekstu un ierakstus padarīs publiski pieejamus pakalpojuma Common Voice ietvaros un ietvers informāciju par jūsu ierakstiem apkopotajos metrikas datos, kas ir publiski pieejami.

## 4. Saziņa
Ja piekrītat saņemt mūsu biļetenus vai reģistrējat kontu pakalpojumā Common Voice, jūs, iespējams, saņemsit no mums e-pasta ziņojumus saistībā ar jūsu kontu. 

## 5. Atrunas

Piedaloties pakalpojumā Common Voice, jūs piekrītat, ka uzņēmums Mozilla neuzņemas nekādu atbildību par to, ka pakalpojumu Common Voice nevarēs lietot, vai jebkuru pretenziju, kas rodas saistībā ar šiem noteikumiem. Uzņēmums Mozilla jo īpaši neuzņemas atbildību par tālāk norādīto.
Netieši, īpaši, nejauši, izrietoši vai tipveida zaudējumi.
Tiešs vai netiešs kaitējums saistībā ar reputācijas zaudēšanu, darba pārtraukumu, peļņas zudumu, datu zudumu vai datora nepareizu darbību.

Jebkura atbildība saskaņā ar šo līgumu tiek ierobežota līdz 500 $.

Jūs piekrītat atlīdzināt uzņēmumam Mozilla un pasargāt to no zaudējumiem, kurus var izraisīt jebkādas saistības vai prasības, kas rodas saistībā ar jūsu dalību pakalpojumā Common Voice.

Uzņēmums Mozilla sniedz pakalpojumu tādu, “kāds tas ir”. Uzņēmums Mozilla jo īpaši nesniedz nekādas juridiskas garantijas vai galvojumus, piemēram, par piemērotību pārdošanai, atbilstību noteiktam mērķim, tiesību nepārkāpšanu, kā arī garantijas, kas izriet darījuma, lietošanas vai darbības laikā. 

## 6. Paziņojumi par pārkāpumiem
Ja uzskatāt, ka pakalpojumā Common Voice tiek pārkāptas jūsu autortiesības vai preču zīmes īpašnieka tiesības, skatiet mūsu [pakalpojumu paziņošanas politiku](https://www.mozilla.org/about/legal/report-infringement/).

## 7. Atjaunināšana
Laiku pa laikam uzņēmums Mozilla var izlemt atjaunot šos noteikumus. Atjauninātie noteikumi tiks publicēti tiešsaistē. 

Ja turpināsit lietot pakalpojumu Common Voice pēc atjaunināto noteikumu publicēšanas, jūs piekrītat, ka lietošanas turpināšana apliecina, ka esat akceptējis šādas izmaiņas. Šīs lapas augšdaļā tiks publicēts spēkā stāšanās datums, kas norāda, kad ir veikts nesenākais atjauninājums. 

## 8. Izbeigšana
Uzņēmums Mozilla var apturēt vai izbeigt ikvienas personas piekļuvi pakalpojumam Common Voice jebkurā laikā un jebkura iemesla dēļ. Ja izlemjam apturēt vai izbeigt piekļuvi, mēs darīsim visu iespējamo, lai paziņotu to jums, nosūtot ziņojumu uz e-pasta adresi, kas ir saistīta ar jūsu kontu, vai nākamajā reizē, kad mēģināsit piekļūt pakalpojumam Common Voice. 

Ieraksti, ko iesniedzat uzņēmumam Mozilla, paliek publiski pieejami pakalpojumā Common Voice pat tad, ja mēs izbeidzam vai apturam jūsu piekļuvi.

## 9. Piemērojamie tiesību akti
Šiem noteikumiem tiek piemēroti Kalifornijas tiesību akti. Šie noteikumi ir pilnīga vienošanās starp jums un uzņēmumu Mozilla par pakalpojumu Common Voice.
